Az eucharisztia nemcsak áldozat, hanem egyúttal szentség is, vagyis Krisztus Urunk nemcsak azért rendelte s mutatja be szolgája által az oltáron a szentmisét, hogy ebben a fölséges áldozatban az Isten megdicsőüljön, hanem azért is, hogy a fáradt emberek az áldozati kenyérben részesüljenek, abból erőt, lelkesedést, életet merítsenek. De ez az eredménye akkor is meglenne a szentáldozatnak, ha az áldozati kenyér csak jelképezné Krisztust. Az Úr azonban úgy akarta, hogy a kenyér és bor színe alatt ő maga valóságosan jelen legyen s a szentáldozásban ő maga, az élő Krisztus, látogassa meg a miséző papot és az eucharisztiában részesülő híveket. Érthető tehát, hogy a szentmisének lényeges kelléke a szentáldozás és hogy csak az hallgat igazán szentmisét, vagyis csak az részesül a szentmise minden gyümölcsében, aki a szentáldozáshoz is járul. Az eucharisztikus Jézus a miséző pap és az áldozó hívek között titokzatos közösséget teremt, azért nagyon kívánatos, hogy a hívek ne a szentmise előtt, vagy után, hanem a szentmise közben, közvetlenül a pap áldozása után járuljanak a szentáldozáshoz. A misén kívül a XII. századig a híveket (kivéve a betegeket) az Egyház sohasem áldoztatta meg. A misén kívüli szentáldozást Morinus szerint a kolduló szerzetesek hozták be abból a célból, hogy a híveknek módjukban legyen minél gyakrabban a szentáldozáshoz járulni (Thalhofer. II. 357.).<br><br>
Figyeljük meg a pap áldozásának a szertartását s az áldozás közben mondott imákat:<br><br>
a) Az előkészületi imák elvégzése után a pap térdet hajt, majd kezébe vevén az Úr szent Testét és e szavakat mondja:<br><br>
<div class="row two_column">
    <div class="col-lg-4">
Panem   coelestem accipiam et nomen Domini invocabo.</div>
    <div class="col-lg-4">
A   mennyei kenyeret veszem magamhoz és az Úr nevét segítségül hívom.</div>
</div>
Így emlékezteti a pap magát arra a nagyjelentőségű eseményre, mely előtt most áll. Ez a szöveg tulajdonképpen antifóna, mely csak a XIII. századtól kezdve van szokásban. Valószínűleg a szent Vér vételét megelőző Calicem salutaris mintájára készült.<br><br>
b) A pap ezután háromszor a mellére ver bűnbánata jeléül, miközben kissé meghajolva, háromszor mondja a következő szöveget:<br><br>
<div class="row two_column">
    <div class="col-lg-4">
Domine,   non sum dignus, ut intres sub tectum meum, sed tantum dic verbo et sanabitur   anima mea.</div>
    <div class="col-lg-4">
Uram,   nem vagyok méltó, hogy hajlékomba jöjj, hanem csak szóval mondd és meggyógyul   az én lelkem.</div>
</div>
Ezeket a szavakat az alázatos kafarnaumi százados mondotta, mikor kérte az Úrtól szolgájának a meggyógyítását (Mt 7,8, „az én lelkem” helyett „az én szolgám”). Szebb szavakkal nem is fejezhetné ki a pap alázatos lelkületét, méltatlanságának a tudatát, bízó hitét a közeledő Úr Jézus iránt. Ennek a szövegnek a liturgikus használata a középkorban keletkezett. Eleinte csak egyes egyházmegyékben jött szokásba, később a római liturgiában kötelező lett. A dominikánusok miserítusában még most sincs meg, csak a hívek áldoztatása előtt mondják. Nagyon szép szavakat találunk e helyen a mozarab-liturgiában, mely, mint tudjuk, nagyon régi szokásokat tartalmaz. A pap közvetlenül az áldozás előtt így szól: „Örökre áldott légy, Krisztus legszentebb teste, mindenkor a legnagyobb gyönyörűségem”, „Örökre üdvözlégy, mennyei ital, mely nekem mindenek előtt és mindenek felett édes vagy” („Ave in evum sanctissima Caro Christi: in perpetuum summa dulcedo”, „Ave in evum celestis potus, qui mihi ante omnia et super omnia dulcis es”).<br><br>
c) Ezután következik maga az áldozás. A pap a legszentebb Testtel maga előtt keresztet ír le, mintegy jelezve, hogy valamikor kereszten függött ugyanaz a test, miközben így imádkozik:<br><br>
<div class="row two_column">
    <div class="col-lg-4">
Corpus   Domini nostri Jesu Christi custodiat animam meam in vitam aeternam. Amen.</div>
    <div class="col-lg-4">
A   mi Urunk Jézus Krisztus Teste őrizze meg lelkemet az örök életre. Amen.</div>
</div>
Az Úr a nevezetes kafarnaumi beszédében az Oltáriszentségről ezt mondotta: „Aki eszi az én testemet és issza az én véremet, annak örök élete vagyon és én feltámasztom őt az utolsó napon” (Jn 6,55). Az Oltáriszentség élvezésének legfőbb hatása tehát az örök boldogság elnyerése. Nem csoda, ha már régi idő óta ezért a kegyelemért könyörög a pap az áldozásnál és az áldoztatásnál.<br><br>
d) A szentostya vétele után a pap magába mélyedve imádja a szívébe jött Úr Jézust. Azután lefödi a kelyhet s a paténával összegyűjti a szentostyáról lehullott kis partikulákat (a görög liturgia szerint: „drága gyöngyöket”), miközben a hála érzelme tör ki a lelkéből e szavakkal:<br><br>
<div class="row two_column">
    <div class="col-lg-4">
Quid   retribuam Domino pro omnibus, quae retribuit mihi?</div>
    <div class="col-lg-4">
Mit   adjak az Úrnak viszonzásul mindazért, amit nekem adott?</div>
</div>
A kis partikulákat belesepri a paténáról a kehelybe. Azután megfogja a kelyhet, miközben a 115. zsoltár szavaival mondja:<br><br>
<div class="row two_column">
    <div class="col-lg-4">
Calicem   salutaris accipiam et nomen Domini invocabo.</div>
    <div class="col-lg-4">
Az   üdvösség kelyhét veszem magamhoz és az Úr nevét segítségül hívom.</div>
</div>
 Ezután a szentáldozás hatását hozza emlékezetébe:<br><br>
<div class="row two_column">
    <div class="col-lg-4">
Laudans   invocabo Dominum, et ab inimicis meis salvus ero.</div>
    <div class="col-lg-4">
Dicsérve   hívom az Urat segítségül és ellenségeimtől megszabadulok.</div>
</div>
e) Majd arca előtt a kehellyel keresztet vet s mély áhítattal imádkozza:<br><br>
<div class="row two_column">
    <div class="col-lg-4">
Sanguis   Domini nostri Jesu Christi custodiat animam meam in vitam aeternam. Amen.</div>
    <div class="col-lg-4">
A   mi Urunk Jézus Krisztus Vére őrizze meg lelkemet az örök életre. Amen.</div>
</div>
Ezután tisztelettel magához veszi a szent Vért s ezzel a pap áldozásának a szertartása véget ért.<br><br>
Ez az áldozási szertartás kissé változik a pápai misében. A VIII. századból származó I. római Ordo leírja (n. 19. P. L. 78. 945-47.), hogy a pápa a kenyértörés után az oltártól a trónushoz megy. Ott kihirdetik, kiket hív meg a pápa asztalához szeretetlakomára. Majd az alszerpap elhozza az oltárról a paténán a szentostyát, a szerpap pedig a szent kelyhet. Ezután a pápa állva meghajol és magához veszi a szentostyának egyik felét, a másik felével pedig a szerpapot és az alszerpapot megáldoztatja. A szent Vérből is közösen részesülnek a pápa és a segédkezők. Ez a szertartás lényegében még ma is fennáll, a pápa még ma is a trónusán áldozik. <br><br>