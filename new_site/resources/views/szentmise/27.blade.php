
 A holtakról való megemlékezés után a pap bűnbánata jeléül a mellére verve kezdi a következő imát:<br><br>
<div class="row two_column">
    <div class="col-lg-4">
Nobis   quoque peccatoribus famulis tuis, de multitudine miserationum tuarum   sperantibus,&nbsp; partem aliquam et   societatem donare digneris, cum tuis sanctis Apostolis et Martyribus: cum   Joanne, Stephano, Matthia, Barnaba, Ignatio, Alexandro, Marcellino, Petro,   Felicitate, Perpetua, Agatha, Lucia, Agnete, Caecilia, Anastasia et omnibus   Sanctis tuis: intra quorum nos consortium, non aestimator meriti, sed veniae,   quaesumus, largitur admitte. Per Christum Dominum nostrum.</div>
    <div class="col-lg-4">
Nekünk   is, bűnös szolgáidnak, kik végtelen irgalmasságodban remélünk, némi részt és   közösséget ajándékozni méltóztassál szent Apostolaid- és Vértanúiddal:   Jánossal, Istvánnal, Mátyással, Barnabással, Ignáccal, Sándorral,   Marcellinnel, Péterrel, Felicitással, Perpetuával, Ágotával, Luciával,   Ágnessel, Ceciliával, Anasztáziával és minden Szenteiddel: kiknek   társaságába, könyörgünk, fogadj be bennünket, nem mint érdemünk méltányolója,   hanem mint a bocsánatnak megadója, Krisztus, a mi Urunk által.</div>
</div>
Ebben az imában a pap bűneinek tudatában az Isten irgalmasságát kéri, hogy egykor majd elérhesse a mennyei közösséget a megdicsőült apostolokkal és vértanúkkal. Ez utóbbiak közül 8 férfit és 7 nőt névszerint megemlít s ezzel mintegy kiegészíti a Communicantes ima vértanúsorozatát. Ennek a második vértanúlistának az összeállítását is a legnagyobb valószínűség szerint Symmachus pápának (498-514) köszönjük, aki igen nagy tisztelője volt az apostoloknak s a vértanúknak. Itt is, mint az első vértanúsorozatnál kérdezzük: kik ezek a vértanúk, akiket az ősegyház annyira tisztelt és szeretett, hogy az áldozatot bemutató, eucharisztikus Király kíséretébe beállított? Kiváló szenteknek kellett lenniök, ha az Egyház annyi százezer vértanú közül kiválasztotta s immár közel másfélezer év óta minden szentmisében névszerint megemlíti őket. Érdemes róluk néhány történetileg megbízható adatot bemutatnunk.<br><br>
 1. János (jún. 24. és aug. 29.).<br><br>
E néven itt a tudósok általában Keresztelő Szent Jánost értik, bár a szövegben semmiféle közelebbi meghatározást nem találunk. A középkori szerzők inkább Szent János apostolra gondoltak. A szertartások kongregációja egy régebbi határozatában (1824. márc. 27.) Keresztelő Szt. János mellett foglalt állást. Ez a határozat ugyan a dekrétumok újabb hiteles kiadásából (1898.) kimaradt, mindazonáltal János apostol említését itt kizártnak kell tartanunk már csak azért is, mert ő az első vértanúlistán is előfordul s kétszer egy vértanút sem említenek. A bizánci liturgiában tényleg kifejezetten Keresztelő Szent Jánosról van szó. Az őskeresztény századok ugyan nem tisztelték őt mint vértanút, mert az Egyház alapítása előtt halt meg, de az Úr útjának előkészítése körül szerzett érdemei, az Úr iránt tanúsított hűsége, hősies halálának megható körülményei mindenkor biztosították számára a keresztény nép nagy tiszteletét. Életét adta az igazságért s Krisztus az igazság.<br><br>
 2. István (dec. 26. és aug. 3.).<br><br>
Szent István szerpap a kereszténység első vértanúja. Az apostolok egyik legjelesebb tanítványa. Valami rendkívül buzgó, tehetséges, szeretetreméltó egyéniség lehetett, mert csak így érthető, hogy az apostolok a szerpapi tisztségre elsőnek őt választották ki. Mikor a farizeusokkal szemben a keresztények igazságát védte, az arca ragyogott, mint egy angyalé s tudásának s a belőle kiáradó mennyei erőnek az ellenfelek nem bírtak ellenállni. Krisztus hűségéért mint egy kutyát agyonkövezték, de „a hegyipatak kövei neki édesek voltak” (Ant. ad Laud.). Halála előtt nyitva látta az eget s Jézust szemlélte az Atya jobbján és ezzel az igazán keresztény kiáltással halt meg: „Úr Jézus vedd magadhoz lelkemet,... ne tulajdonítsd ezt nekik bűnül” (ApCsel 6. és 7. fej.). A kereszténység nagy örömnapja volt az, mikor e dicső vértanú sírját Jeruzsálem mellett Kaphardamalában 415-ben megtalálták. Ennek a megtalálásnak az Egyház még ma is külön ünnepet szentel (aug. 3.). Ereklyéit II. Pelagius pápa (579-590) Rómába hozatta és szent Lőrinc szerpap régi bazilikájában helyeztette el.<br><br>
 3. Mátyás (febr. 24., vagy 25.).<br><br>
Az Úr mennybemenetele után az apostolok és a tanítványok összegyülekeztek (számszerint kb. 120-an, ApCsel 1,15.), hogy Júdás, a hűtlen apostol helyére egy új apostolt jelöljenek. A gyülekezet nem tartotta magát jogosultnak az új apostol megválasztására, hanem a Szentlélekhez folyamodott, hogy a sorshúzásban ő mutassa meg az akaratát. „Azután sorsot vetének rájuk s a sors Mátyásra esék, ki a tizenegy apostolhoz soroztaték” (uo. 1,26). Szent Mátyás apostol származásáról, életéről, halála körülményeiről semmi biztosat nem tudunk. Egy meglehetősen bizonytalan hagyomány szerint Macedóniában működött és később Jeruzsálemben pallossal lefejezték. Ereklyéinek nagyrésze szent Ilona császárnő parancsára Trierbe került, hol háborús időben elrejtették s csak 1127-ben került ismét napfényre a trieri nép nagy örömére. Mint a trieri egyházmegye pártfogója, szent Mátyás nagy tiszteletnek örvend.<br><br>
 4. Barnabás (jún. 11.).<br><br>
Szent Barnabás Ciprus szigetéről származott s az apostolok adták neki a Barnabás nevet, ami annyit jelent, hogy „vigasztalás fia”. Gazdag volt, de eladta birtokát s az árát az apostolok lábaihoz tette (ApCsel 4,36-37). Egyébként levita volt s szent Márk rokona (uo. és Kol 4,10). Mivel „derék férfiú volt, telve Szentlélekkel és hittel” (ApCsel 11,24), az apostolok őt küldötték az ifjú antiochiai egyház támogatására. Később Szent Pállal együtt a kisázsiai városokban sok új keresztény hitközséget alapított. Ezért úgy a Szentírásban, mint a liturgiában egész a mai napig apostol nevet visel, még pedig -- úgy látszik -- a szó igazi értelmében (Dieckmann S. J. De eccl. I. 237.). A Jeruzsálemben tartott apostoli zsinaton mint az apostolok egyenrangú munkatársa szerepel (Gal 2,1 sk.). „Ez a kifejezés ťa 12 apostolŤ inkább szintetikus kifejezés, mint pontos felsorolás. Beszéltek a ťtizenkettőrőlŤ anélkül, hogy Pált és Barnabást az apostolságból kizárták volna, vagy nyugtalankodtak volna amiatt, hogy a tizenkettőből tizennégy lett” (Batiffol. L'église naissante. 1922. 65.). Szent Barnabás később hazájába, Ciprus szigetére vonult vissza s honfitársait igyekezett Krisztusnak megnyerni. Apostoli munkásságát dicsőséges vértanúhalállal koronázta meg 62. jún. 11-én. A Breviarium szerint (6. Lect.) Zénó császár idejében megtalálták a sírját. A mellén feküdt a Máté-evangélium, melyet ő maga másolt le.<br><br>
 5. Ignác (febr. 1.).<br><br>
Szent Ignác a II. század elején szíriai Antiochiának püspöke volt. Szent Jeromos szerint szent János apostol tanítványaihoz tartozott. Leveleiből tudjuk, hogy mint foglyot, katonai fedezet mellett Rómába hurcolták. Útközben Szmirnában több levelet írt s ezek között különösen nevezetes a rómaiakhoz írt levele. Megtudta ugyanis, hogy a római keresztények meg akarják őt menteni a haláltól s azért írta hozzájuk ezt a megható levelet, amelyben telve a vértanúság utáni forró vággyal, kéri őket, ne álljanak útjába boldogságának: „Ó, bárcsak szembekerülnék a számomra előkészített vadállatokkal. Ezeket majd én kérni fogom, hogy hamar szaggassanak szét engem... Bocsássatok meg, hogy így beszélek, de én tudom, mi használ nekem... Valami élő belső hang súgja nekem: Jöjj a te égi Atyádhoz” (I. 1-72.). Elgondolhatjuk, milyen hatást tettek ezek a szavak a II. század sok véres üldözésének kitett keresztényeire. Szmirnából Szent Ignác folytatta az útját és Troasban újabb három levelet írt. Az Ignác-levelek eredetisége ma vitán felül áll („auf das glänzendste bezeugt”, Rauschen-Wittig. Grundr. d. Patr. 45.). Rómába érve, az Amphitheatrumba vitték, hol a vadállatok szétszaggatták. Egy régi feljegyzés szerint (Mart. S. Ign., IV-V. század) Szent Ignác 107. december 20-án halt vértanúhalált. Testét először Rómában, majd később Antiochiában temették el. Ereklyéit azonban a VIII. században ismét Rómába vitték és közel a Colosseum-hoz, vagyis ahhoz a helyhez, ahol vértanúságot szenvedett, a San Clemente- templomban helyezték el.<br><br>
 6. Sándor (júl. 10.).<br><br>
Tudományos bizonyossággal nem tudjuk megmondani, kit kell e néven értenünk. Sokan I. Szent Sándor pápára (kb. 105-115) gondoltak, de e feltevés ellen sok érvet lehet felhozni, amelyekre itt bővebben nem terjeszkedhetünk ki. A megoldás véleményünk szerint (részletesebben írtunk erről „Bibel und Liturgie” c. folyóiratban, Klosterneuburg. III. évf. 341. l.) abban van, hogy ennek a Szent Sándornak egy olyan vértanúnak kellett lennie, akit a vértanúsorozat összeállítója, Symmachus pápa különösen tisztelt. Már pedig a régi pápakönyvben (Lib. Pont. 263.) olvassuk, hogy Symmachus pápa a Via Salariá-n az ún. Jordani-sírokat „Szent Sándor teste miatt” renováltatta. A 336-ból keletkezett római kalendáriumból pedig kitűnik, hogy júl. 10-én hét mártír ünnepét ülték, akik közül az egyik a Jordani sírokban fekvő Szent Sándor. A kánonban említett Szent Sándor tehát egy szentéletű pap volt, aki 6 társával együtt életét adta Krisztusért. 1921-ben felfedezték Szent Sándor sírját a Via Salariá-n. Az ott folyamatban levő ásatások bizonyára bővebb fényt fognak deríteni erre a kérdésre is.<br><br>
 7. Marcellin és Péter (jún. 2.).<br><br>
Szent Marcellin a római egyház papja volt, Szent Péter pedig ugyanott exorcista a IV. század elején. A jámbor exorcista hitéért börtönbe került s ott a börtönőr leányát a gonosz szellemtől megszabadította. E csoda láttára sokan hittek Jézusban és ezeket Marcellin megkeresztelte. Egy sírfeliratból, melyet Damasus írt, megtudjuk, hogy e két szentéletű férfiút halálra ítélték s egy erdőben lefejezték. A halálra ítéltek a legnagyobb örömmel tisztogattak meg a tövisektől egy helyet az erdőben, hogy az vértanúságuk színhelye legyen. Egy Lucilla nevű matróna gondoskodott a dicső vértanúk méltó eltemettetéséről s azóta „fehér erdőnek” hívják azt az erdőt a régi „fekete erdő” elnevezés helyett. Damasus pápa (366-384) fiatal korában még ismerte a hóhérukat, ebből következtethetjük, hogy ezek a vértanúk a Dioklecián császár egyházüldözésében (304-305) lettek vértanukká. Már Nagy Konstantin császár bazilikát épített a tiszteletükre, egy később Róma falain belül épült stációs templom pedig szintén e vértanúknak emlékét őrzi (Jahrb. f. Lit. Wiss. V. 28I. l.). Ereklyéik itt nagy tiszteletnek örvendtek, míg 8z6-ban Einhard, Nagy Károly életrajzírója, titkárja, Ratleik által Rómából titokban a frankok területére hozatta. Obermühlheim-ben, vagy mint később ezt a helységet nevezték, Selingenstadt-ban a tiszteletükre apátságot építettek, melynek templomában a főoltár alatt ereklyéiket egy ezüst ereklyetartóban még ma is őrzik.<br><br>
 8. Felicitas és Perpetua (márc. 6.).<br><br>
A 8 férfi vértanú után a pap a Nobis quoque imában megemlíti az ősegyház 7 legdicsőbb női vértanújának a nevét. Septimius Severus császár uralkodása alatt 202 vagy 203 márc. 7-én, valószínűleg a kathágói amphitheatrumban 5 katechumen lett vértanúvá. Ezek között volt az előkelő származású, magas műveltségű fiatal asszony, Vibia Perpetua. Elfogatásakor még csak katechumen volt és társnőivel együtt a börtön falai között lett kereszténnyé. Feljegyzéseiből tudjuk, hogy az Úr mily kemény próbára tette elhatározását. Öreg édesatyja megjelent a börtönben, megcsókolta leánya kezét, földre borult előtte, szakállát tépdeste s ősz hajára kérte Perpetuát, ne taszítsa családjukat ilyen szerencsétlenségbe. Perpetua fiacskája még csecsemő korban volt, ő maga táplálta, de sem ősz atyja könnyei, sem kisded gyermeke iránt érzett anyai szeretete nem tudták rávenni, hogy Krisztus megtagadása árán a haláltól megmeneküljön. Vele együtt szenvedett egy Felicitas nevű rabszolganő, aki viselős állapotban került a börtönbe és nagyon félt, hogy ezen állapota miatt nem fogják halálra ítélni. Vértanúságra váró társnőinek imádságára azonban idő előtt egy leánygyermeknek adott életet. Mikor szenvedéseiben feljajdult, az egyik őr így szólt hozzá: „Ha már most is ennyire szenvedsz, mit fogsz tenni, ha majd a vadállatok elé vetnek?” A szent így válaszolt: „Most én szenvedek, akkor pedig egy másvalaki lesz, aki helyettem szenvedni fog, mert én is érte fogok szenvedni.” Az ünnepi játékok alkalmával mind a két vértanút hálóval letakarva, egy vad tehén elé vetették s azután mindkettőjüket lefejezték. Mosolygó arccal s énekelve haltak meg az Úrért. Hősies haláluk leírását az „Acta Ss. Perpetuae et Felicitatis” c. irat őrzi, mely „már csak azért is a mártírakták gyöngyének mondható, mert a szó szoros értelmében hitelesnek bizonyul” (Bardenhewer. Gesch. d. altk. Litt. II. 629.). Ünnepüket X. Pius pápa márc. 6-ára tette át és duplex-rangra emelte.<br><br>
 9. Ágota (febr. 5.).<br><br>
A két hőslelkű asszony után az Egyház öt fiatal szűznek a nevét említi a kánonban, akik vértanúságukban csodálatraméltó lelki nagyságról tettek bizonyságot. Az első négynek az ünnepe a négy téli hónapba esik: Ceciliát novemberben, Luciát decemberben, Ágnest januárban, Ágotát februárban ünnepeljük.<br><br>
Szent Ágota előkelő családból származott és 251. febr. 5-én szenvedett vértanúhalált Cataniában, Szicília egyik városában. A vértanúság helye és dátuma történetileg biztos. Életének többi részletéről szóló feljegyzések már inkább legendaszerűek. Így olvassuk, hogy Quintianus, siciliai prokonzul, mikor tisztátalan szerelmével viszonzásra nem talált, bebörtönöztette és mellét levágatta. Szent Ágota így szólt: „Nem szégyelled leszakítani egy nőről azt, amiből édesanyádnál táplálkoztál?” Az éjszaka folyamán egy öreg ember, aki Krisztus apostolának mondta magát, csodálatos módon meggyógyította. A bíró kérdésére: „Nem szégyelled, hogy előkelő származásod ellenére a keresztények között ilyen megalázott rabszolgaéletet élsz?” így felelt: „Sokkal előkelőbb a keresztények alázatossága és rabszolgaélete, mint a királyok gazdagsága és pompája!” Négy nap múlva cserépen és tüzes parazson forgatták meg. Az így kiállott fájdalmak miatt a börtönben meghalt. Cataniában temették el. Tisztelete nagyon gyorsan terjedt. Az V. században Rómában már több Ágota-templom volt, maga Symmachus pápa is épített egyet a Via Aurelián. Ma is két hírneves Ágota-templom van Rómában: S. Agata nel Trastevere és S. Agata dei Goti.<br><br>
 10. Lucia (dec. 13.).<br><br>
Szent Ágota mellett egy másik hőslelkű siciliai szüzet is említ a kánon, Syrakus város szülöttét, szent Luciát. A róla szóló adatok tudományos értékét mindezideig nem sikerült megállapítani. Szent Lucia, mint előkelő, keresztény család sarja, igen jó nevelésben részesült. Mikor anyja, Eutychia Szent Ágota sírjánál csodálatosan meggyógyult, Szent Lucia hozományát, szülei engedelmével, szétosztotta a szegények között. Paschasius bíró előtt bátran megvallotta és megvédte keresztény hitét. Mikor a bíró egy erkölcstelen házba akarta elhurcoltatni, így szólt: „Ha akaratom ellenére erőszakot vesznek rajtam, a tisztaságom kétszeresen fog számítani a koronázásnál”. Mikor mégis el akarták hurcolni, a szűz Isten csodálatos segítségével oly erővel állt a helyén, hogy nem tudták onnan elmozdítani. Erre tüzet gyújtottak körülötte, a tűzben azonban sértetlen maradt. Végül torkát karddal átdöfték. Így megsebesülve megjövendölte még az Egyház békéjének közeli bekövetkezését s meghalt dec. 13-án, valószínűleg Dioklecián uralkodásának a végén, 304 körül. Testét Syrakus-ból, hol először eltemették, Konstantinápolyba, majd a latin császárság megalapítása alkalmával Velencébe vitték, hol IX. Pius pápa óta a S. Giorgio Maggiore-templomban pihen.<br><br>
 11. Ágnes (jan. 21. és 28.).<br><br>
Szent Ágnes Róma városának egyik legkedvesebb, legünnepeltebb vértanúja. Szent Ambrus, milánói püspök (+397) említi, hogy a szent vértanú még csak 13 éves volt, mikor életét Krisztusért feláldozta. Szent Ambrus szerint „a menyasszony nem mehet oly örömmel az esküvőre, mint amilyen boldog várakozással, siető léptekkel ez a szűz ment a kivégzés helyére. Mindenki sírt körülötte, csak neki nem voltak könnyei” (6. Lect.). Haláláról így ír Szent Ambrus: „Odaállott, imádkozott s lehajtotta a fejét. Látni kellett volna, mint remegett a hóhér, mintha csak ő maga volna a halálraítélt, mint reszketett a kardviseléshez szokott karja, hogy sápadt el az arca az idegen veszedelemtől való félelemben, mikor a leányka a saját veszedelmében semmi félelmet sem mutatott” (uo.). Damasus pápa (+384) mondja abban a sírversben, amelyet szent Ágnes tiszteletére írt, hogy a szent, mikor egyes ruháitól megfosztották, hosszú hajával takarta be magát. Vértanúságának ideje bizonytalan, „annyi azonban biztosra vehető, hogy vértanúsága a Dioklecián-féle egyházüldözés idejére esik” (Grisar. Zeitschr. f. k. Theol. 1927. 535.). Szent Ágnest egy ismeretlen év jan. 21-én temették el a Via Nomentanán. Az a tény, hogy „a mai napiglan is fennálló bazilika még Konstantin császár uralkodása alatt, 327 előtt épült” (Grisar. 539.), mutatja, mily nagy tisztelet övezte ezt a fiatal vértanú szüzet már a régi római Egyházban is. Liberius pápa (498- 514) az egész bazilikát átalakíttatta és szép apszissel díszítette. A IX. században Honorius pápa Szent Ágnes fejét a lateráni pápai kápolnában helyeztette el. Ezt a drága ereklyét most a Piazza Navonán fekvő Szent Ágnes-templomban őrzik. A Szent Ágnes római kolostorának nagyon régi idő óta („seit früher Zeit”, Grisar) az a kiváltsága, hogy a rendtagok készítik az általuk nevelt bárányok gyapjújából az érseki palliumokat. Ezeket a bárányokat jan. 21-én az ünnepélyes misében az Agnus Dei éneklése alatt szokták megáldani. Az érseki palliumok pedig, mielőtt a pápa az érsekeknek elküldené azokat, egy éjszakán át Szent Péter apostol sírján nyugszanak.<br><br>
 12. Cecilia (nov. 22.).<br><br>
Szent Cecilia élettörténetét saját mártíraktáiból vesszük, amelyeknek a keletkezési ideje az V. századba, vagy a VI. század elejére tehető. Történeti bizonyosságot az egyes adatoknak a kutatás mai állása szerint még nem tulajdoníthatunk. Szent Cecilia a mártírakták szerint régi római senatornemzetségnek a sarja volt. Mikor Valerián felesége lett, így szólt a házasság napján férjéhez: Valerián, én egy angyal védelme alatt állok, aki az én szüzességemet oltalmazza”. Valerián megtért, Orbán pápával megkereszteltette magát s ő is látta az angyalt. Sőt megtérítette testvérét, Tiburtius-t is s mindketten vértanúk lettek Krisztusért. Az Egyház ápr. 14-én üli az ünnepüket. Később Szent Cecilia is börtönbe került, előzőleg azonban vagyonát szétosztogatta a szegények között s szülői házát átadta istentiszteleti célokra. A pogány bíró arra ítélte, hogy saját palotájának fürdőjében tűzzel ölessék meg. Mikor azonban a lángokban egy nap és egy éjjel sértetlen maradt, egy bakót küldtek be, aki, miután háromszor sikertelenül csapott le kardjával Szent Cecilia nyakára, elmenekült. A szent még három napig élt és nov. 22-én halt meg. Halála évét pontosan nem tudjuk megjelölni. A Breviarium Alexander császár idejére teszi. Valószínűbb azonban, hogy a II. század végén, vagy a III. század elején halt meg (Hosp. Die Heiligen. 161.). Teste a Rampolla kardinális költségén pompásan renovált római Szent Cecilia-templom kriptájában nyugszik. Az egyházi zene és ének pártfogójaként csak a középkorban kezdik tisztelni. A Laudes első antifónája ugyanis így hangzik: „Az orgona hangjai mellett (ťcantantibus organisŤ) felhangzott Cecilia éneke az Istenhez”. A mártírakták, amelyekből ezt az antifónát átvették, hozzáfűzik még e szavakat: „a szívében” („in corde suo”), vagyis szent Cecilia csak a szívében s nem énekével zengett hálát az Istennek. „A festők művei, akik szent Ceciliát egy hangszer mellett ülve és énekelve ábrázolják, véleményünk szerint csak ezt az antifónát szemléltetik”, írja Cabrol (Dictionnaire. I. 2721.). Így lett szent Cecilia a középkor végén az egyházi zene pártfogója.<br><br>
 13. Anasztázia (dec. 25.).<br><br>
Jóllehet ez a szent a IV. és V. században Rómában és Konstantinápolyban nagy tiszteletnek örvendett, mégis csak igen szórványos adataink vannak az életéről. A legenda szerint gazdag római nő volt, Praetextatus leánya, aki később szent Krizogonus tanítványa lett. Keresztény hitéért a tengerbe vetették, majd mikor onnan csodálatos módon megszabadult, tűzhalállal szenvedett vértanúságot. Ez Sirmium-ban történt, ugyanott temették is el. Az V. században ereklyéit Konstantinápolyba vitték s sírjánál tartotta Nazianzi Szent Gergely, a nagy egyháztanító, híres beszédeit az arianizmus ellen. A VIII. század végefelé Nikephoros császár a szent ereklyéit Zára városának ajándékozta, ahol még ma is őrzik. Róma Konstantinápolytól vette át a szent tiszteletét. A római Szent Anasztázia-templom, mely már a IV. században fennállott, az V. és a VI. században a bizánci udvar hivatalos temploma lett, amelyben dec. 25-én, a szent vértanú halála napján fényes istentiszteletek folytak. E napokon a pápa nagy pompával vonult fel a Palatinusra, hogy a karácsonyi hajnali misét a Szent Anasztázia-templomban mutassa be. Ez a liturgikus látogatás a Palatinuson, ahol a régi császári palotában a bizánci udvar székelt, figyelem volt a keletrómai császár képviselője iránt (Grisar. Das Missale. 69-70.). Azóta is a pap karácsony napján a második misében nemcsak Rómában, hanem az egész Egyházban imát mond szent Anasztáziáról.<br><br>
Ezek tehát azok a dicső vértanúk, akikről a pap a kánonban a konzekráció után megemlékezik. Mint láttuk, a bibliai szenteken kívül (János, István, Mátyás, Barnabás) 11 vértanút említünk meg, ezek közül Marcellin, Péter, Sándor, Ágnes és Cecilia Rómában, Perpetua és Felicitas Afrikában, Ágota és Lucia Siciliában, Anasztázia pedig keleten haltak meg Krisztusért. Szent Ignác püspök Sziriából származott, de Rómában halt meg.<br><br>
Az Egyház mindenkor nagyon tisztelte a vértanúkat. Szem előtt tartotta Szent János apostol látomását, aki az égben látott „nagy sereget, melyet senki sem számlálhatott meg, minden országból és nemzetségből, népekből és nyelvekből a királyi szék előtt és a Bárány színe előtt állani, fehér hosszú ruhákba öltözve, pálmákkal kezeikben”. Szent János nagy csodálkozással nézi ezt a fényes sereget s kérdésére megtudja, hogy ezek az Egyház vértanúi, akik „nagy szorongatásból jöttek és megmosták ruháikat és fehérré lettek a Bárány vérében” (Jel 7,9.14). A Nobis quoque imában Krisztus, a mi Urunk által kérjük az Atyát, hogy nekünk is „nem mint érdemünk méltányolja, hanem mint a bocsánatnak megadója”, ezekkel a dicső vértanúkkal „közösséget ajándékozni” kegyeskedjék. <br><br>