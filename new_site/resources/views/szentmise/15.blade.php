Az evangelisták megjegyzése szerint az Úr Jézus az utolsó vacsorán, mielőtt az Oltáriszentséget és a szentmisét alapította volna, „hálát adott” („gratias egit”, Mt 26,27, Lk 22,19). Ezért már az ősegyházban is az Oltáriszentséget, illetve a szentmisét hálaadásnak, vagy görög szóval eucharistiá-nak nevezték. De nemcsak ez az elnevezés, hanem a régi egyház sok mélyértelmű imádsága is mutatja, hogy a szentmisével kapcsolatban a keresztények ünnepélyes formák között fejezték ki hálájukat Istennek a vett jótéteményekért. A hála szava a szentmise folyamán többször fölcsendül, legfölségesebb hálaimádság azonban mégis a praefatio, melyben ez a hála szinte költői formában nyilatkozik meg. A pap -- miután Dominus vobiscum-ot mondott s ezáltal a hívek figyelmét erre a magasztos imádságra felhívta -- felemeli a kezeit s gyönyörű dallammal kísérve énekli: Sursum corda! Fel a szívekkel! A szentáldozat kiemeli a keresztényeket a hétköznapiságból, mert abban a mennyek kapui tárulnak fel a hívek előtt. Ezért Szent Ciprián tanúsága szerint (De dom. orat. 31.) már a III. században a pap felszólította a híveket, hogy emeljék fel szíveiket az Úrhoz s már akkor ez volt a hívek válasza: „Habemus ad Dominum!” Emeljük az Úrhoz! Ennek a válasznak a latin fogalmazása nem valami szerencsés, érezni lehet, hogy görögből fordították latinra. Azután a pap kifejezi a praefatio vezérgondolatát, mikor kezeit összezárva s a Deo szóra fejét mélyen meghajtva énekli: „Gratias agamus Domino Deo nostro, Adjunk hálát a mi Urunknak, Istenünknek”. A nép válasza: „Dignum et justum est” „Méltó és igazságos” bizonyítja a jelenlevők készséges hozzájárulását a hálaadó imádsághoz. Érdemes megemlítenünk, hogy az apostoli konstitúciókra visszavezethető szokás alapján néhány keleti liturgiában a pap itt keresztet vet magára (Renaudot. I. 227.). Ez is mutatja, hogy a praefatió-t már a régiek is a szentmise nagyon fontos részének tartották. Hogy milyen mély értelmet tulajdonítottak már az első századokban ennek az imának, azt megállapítjuk Jeruzsálemi Szent Cirill püspök (+386) írásaiból, aki több, mint másfélezer évvel ezelőtt így buzdította a keresztényeket: „Azután (vagyis a békecsók után) az áldozatot bemutató pap így kiált: Fel a szívekkel; mert valóban ebben a legfelségesebb órában a szívünket Istenhez kell emelnünk és nem a föld s az anyagi dolgok felé irányítanunk... Azután így válaszoltok: Felemeltük az Úrhoz, hogy e nyilatkozatokkal az előbbi felszólításnak eleget tegyetek. Senki se legyen tehát közületek csak úgy jelen, hogy szájával ugyan mondja: Felemeltük az Úrhoz, lelkével azonban a földi élet gondjainál időzzék. Istenre állandóan gondolnunk kell. Mivel ez azonban az emberi gyarlóság miatt lehetetlen, azért legalább ebben a legmagasztosabb órában ne mulasszuk azt el. Azután a pap így szól: Adjunk hálát az Úrnak, mert igazán van okunk rá, hogy hálát adjunk azért a kegyelemteljes meghívásért, amellyel bennünket, ellenségeit saját gyermekeivé tett. Ti erre így feleltek: Méltó és igazságos, mert valóban Istennek hálát adni megfelelő s igazságos cselekedet” (Cat. myst. 5., 4-5.). Jeruzsálemi Szent Cirill e szavaiból látjuk, hogy a praefatio előtti liturgikus felszólítások már a IV. században használatosak voltak. Sőt Szent Ágoston szerint a „Dignum et justum est” az V. században még a liturgián kívül is élt a nép ajkán. Egyik levelében (Ep. 213.) ugyanis Szent Ágoston leírja, hogy egy választás alkalmával a hippói nép így kiáltozott: „Istennek hála, Krisztusnak dicséret (23-szor kiáltották)... éljen Ágoston (16-szor kiáltották)... Méltó és igazságos (28-szor kiáltották)...” Ezek a kiáltások népgyűléseken, sőt a római szenátus gyűlésein is előfordultak. Természetesen nem a liturgia kölcsönözte ezeket a szavakat a népszokásból, hanem ellenkezőleg a nép a szent cselekményeknél hallott szavakat olykor profán eseményeknél is használta.<br><br>
Ezen előkészületek után a pap egyenesen az Istenhez fordul s a legegyszerűbb praefatio, az ún. közös vagy mindennapi praefatio szövege szerint így imádkozik:<br><br>
<div class="row two_column">
    <div class="col-lg-4">
Vere   dignum et justum est, aequum et salutare, nos tibi semper et ubique gratias   agere: Domine sancte, Pater omnipotens, aeterne Deus: Per Christum Dominum   nostrum. Per quem majestatem tuam laudant Angeli, adorant Dominationes,   tremunt Potestates. Caeli caelorumque Virtutes ac beata Seraphim socia<br><br>
exultatione   concelebrant. Cum quibus et nostras voces ut admitti jubeas, deprecamur,   supplici confessione dicentes:</div>
    <div class="col-lg-4">
Valóban   méltó és igazságos, illő és üdvösséges, hogy mi neked mindenkor és mindenütt   hálát adjunk: szentséges Urunk, mindenható Atyánk, örökkévaló Isten,   Krisztus, ami Urunk által. Aki által Fölségedet dicsérik az angyalok, imádják   az Uraságok, rettegik a Hatalmasságok. Mind az Egek és a mennyei Erők és a   szent Szeráfok ujjongó örömmel együtt dicsérnek. Kikkel a mi imádságunkat is   engedd egyesítenünk és alázatos vallomásban könyörgünk, mondván:</div>
</div>
A praefatió-knak igen változatos történetük van a nyugati Egyház liturgiájában. Ebben a pontban a nyugati és a keleti liturgiák között ugyanis nagy eltérést találunk, mert keleten a praefatio egyáltalában nem fejlődött, ma is csak egy s ugyanazon praefatio-t mondják valamennyi szentmisében. A nyugati egyházban ellenben egész irodalom keletkezett a különböző praefatió-kból, amelyekben sokszor lírai sőt drámai vonás is észlelhető. Régente a praefatió-k sokkal hosszabbak voltak. Részletesen felsorolták Isten jótéteményeit, kezdve a világ teremtésétől egész addig az Izaiás szövegig (6,3), ahol az angyalok Sanctus-énekéről történik említés. A nagyszámú jótétemények felsorolása után természetesen nagy nyomatékkal hangzott fel az „Et ideo...” („És ezért...”). A mai praefatio az Isten jótéteményeinek felsorolását mellőzi s e felsorolást csak ezzel a kifejezéssel helyettesíti: „nos tibi semper et ubique gratias agere”, („neked mindenkor és mindenütt hálát adunk”). Így azután az „et ideo” kifejezés is sokkal színtelenebb, kifejezéstelenebb, mint volt hajdanta a régi praefatió-ban.<br><br>
Meglep bennünket a régi liturgiában a praefatiók nagy száma. A Nagy Szent Leóról nevezett sacramentariumban 267 praefatio van, de eredetileg bizonyára még sokkal több lehetett, mert a sacramentarium elejét nem ismerjük, a januártól áprilisig eső ünnepek ugyanis hiányoznak belőle. Ennek a régi szokásnak a maradványait őrzik még a Spanyolországban manapság is használatban levő mozarab liturgia és a milánói ambrózián liturgia. Mind a kettőben minden miseszövegnek külön praefatió-ja van. A Sacramentarium Gelasianum-ban még 54 praefatio van, de a Nagy Szent Gergely sacramentárium-ában már csak 10. Erre az összevonásra, mondhatnánk talán selejtezésre bizonyára az szolgáltatott okot, hogy a Sacramentarium Leonianum-ban, -- melyet éppen ezért csak valami magángyűjteménynek tartunk -- több olyan praefatio is volt, amelyek a római liturgia egyébként igen ünnepélyes, méltóságteljes jellegétől nagyon elütöttek. Így van ott olyan praefatio is, amely kissé furcsa kesergést tartalmaz amiatt, hogy az ellenség -- valószínűleg 537-ben a gótok -- a fáradságos munkával ültetett gabonát letarolta, egy másik hosszasan és elég élesen panaszkodik a szerzetesek ellen, míg a pünkösd kántorböjtjének a praefatió-ja védelmébe veszi a pünkösd utáni böjtölés szokását (Fortescue, 419.). Ezek az egyesek érzelmeit s egyéni érdekeit túlságosan előtérbe állító praefatió-k méltán maradtak ki a misekönyvből, bár azért azt is el kell ismernünk, hogy ezek között a praefatió-k között volt sok, amelyek „ünnepélyes kifejezésmódjukkal, fennkölt szellemükkel és mély tanításukkal kitűntek” (Cabrol. Le livre, 112.). A Nagy Szent Gergely tíz praefatió- ja mellett azonban mintegy magánhasználatban sok praefatio fennmaradt a későbbi századokban is, úgy hogy még 1175-ben egy londoni zsinatnak sürgetnie kellett, hogy a liturgikus könyvekbe csak a tíz előírt praefatió-t szabad felvenni. A Nagy Szent Gergely tíz praefatió-jához II. Orbán pápa, az első keresztes hadjárat megindítója, fűzte hozzá a 11-iket, a Boldogságos Szűzről szóló praefatió-t, amelyet a hagyomány szerint maga a pápa fogalmazott meg s ő énekelt először a guastallai zsinaton 1094-ben. Egészen a legújabb időkig ez a 11 praefatio volt található a misekönyvekben, vagyis a karácsonyi, vízkereszti, böjti, a szentkeresztről szóló, a húsvéti, mennybemeneteli, pünkösdi, a Szentháromságról, a Boldogságos Szűzről, az apostolokról szóló és a közös praefatio. Ezekhez XV. Benedek pápa csatolta a Szent Józsefről s a halottakról szóló praefatió-t, míg legújabban XI. Pius pápa Krisztus királyságáról és Jézus Szent Szívéről rendelt el az őskeresztény liturgiára emlékeztető gyönyörű praefatió-kat. Jelenleg tehát az általános Egyházban 15 praefatio van. Az a manapság is dívó szokás, hogy azokon a vasárnapokon, amelyeknek nincs külön praefatió-juk, a Szentháromságról mondjuk a praefatió-t, már a középkorban is megvolt, bár akkor még a Szentháromságnak nem volt külön ünnepe. Abban az időben ugyanis az volt a felfogás, hogy minden vasárnap tulajdonképpen a Szentháromság ünnepe, mert az Atya vasárnap (azaz az első hétköznapon) teremtette a világot, a Fiú vasárnap támadott fel halottaiból s a Szentlélek eljövetele is vasárnap történt (Thalhofer i. m. II. 160.).<br><br>
Meg kell említenünk, hogy egyes egyházmegyéknek (Lyon, Besançon stb.) s egyes szerzetesrendeknek külön praefatió-ik is vannak. Így az ágostonrendieknek még a középkorból származó praefatió-juk van Szent Ágostonról. A franciskánusok és kapucinusok Szent Ferencről, a kármeliták Szent Terézről, a szaleziánusok Szalézi Szent Ferencről énekelnek praefactió-t. A Szent Benedekről szóló praefatió-t, amelyet a bencések használnak, Zelli, a római Szent Pál apátság apátja (+1895) írta.<br><br>