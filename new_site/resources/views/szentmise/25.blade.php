Ez az ima, amilyen fenséges és mélyértelmű, oly annyira telve van történeti nehézségekkel („abonde en difficultés”, Fortescue. 461.). Régi írók közül sokan ki is tértek e szöveg megmagyarázása elől. Liturgikus körökben még ma is a legélénkebb érdeklődés kíséri azokat a széleskörű vitákat, amelyek ennek az imának a története körül mind máiglan folynak.<br><br>
Az ima szövege ez:<br><br>
<div class="row two_column">
    <div class="col-lg-4">
Supplices   te rogamus, omnipotens Deus, jube haec perferri per manus sancti Angeli tui   in sublime altare tuum, in conspectu divinae majestatis tuae: ut, quotquot ex   hac altaris participatione sacrosanctum Filii tui Corpus et Sanguinem   sumpserimus, omni benedictione caelesti et gratia repleamur. Per eundem   Christum, Dominum nostrum. Amen.</div>
    <div class="col-lg-4">
Alázatosan   kérünk téged, mindenható Isten, vitesd ezt az áldozatot szent Angyalod kezei   által mennyei oltárodra isteni Fölséged színe elé: hogy mindazok, akik ez   oltár Áldozatában résztveszünk és Fiadnak szentséges Testét és Vérét   magunkhoz vesszük, minden mennyei áldással és kegyelemmel betöltessünk. A mi   Urunk, Jézus Krisztus által. Amen.</div>
</div>
Az első, ami ebben az imában feltűnik, a mennyei oltár említése. A pap ugyanis azért imádkozik, hogy Krisztus konzekrált testét és vérét angyali kezek a földi oltárról az égi oltárra vigyék. Az ószövetségi szent könyvek és az újszövetségben a Jelenések könyve gyakran említik az égi oltárt, mely aranyból van, rajta tűz ég s angyalok állanak a szolgálatában (Jel 8,3; 8,5; 9,13). A legrégibb keleti liturgiákban, valamint az ambrozián és a gallikán misékben is megemlékeznek erről. Természetesen ez az oltár nem kőből vagy fából van építve, mint ahogy a szenteknek ott elégetett érdemein s a híveknek ott felajánlott „édes illatú” imádságain sem valami kézzel megfogható tárgyat kell értenünk.<br><br>
Nagyon sokáig vitás kérdés volt az: ki az az angyal, aki a szentmiseáldozatot felviszi az Úr színe elé s az égi oltárra helyezi. A középkor több liturgikus írója ezen az angyalon Krisztus Urunkat értette, akit a karácsonyi harmadik mise intruitus-ában Izaiás próféta (9,6.) szavaival „a nagy tanács Angyalának” nevezünk. Mások a Szentlélekre gondolnak, aki az Atya és a Fiúisten küldötte s így „angelus”-nak, vagyis „küldött”-nek mondható. Ez főleg azoknak a véleménye, akik ebben az imában a régi epiklézis maradványát látják. Egyik nézetet sem fogadhatjuk el s azt tartjuk, hogy ez a kifejezés „a te angyalod kezei által” a legnagyobb valószínűség szerint általában az angyalokra vonatkozik. Kitűnik ez a különböző régi liturgiák párhuzamos helyeiről, így pl. az alexandriai s a kopt liturgiákból, valamint egy IV. századbeli iratból (De sacram. 4. 4.), amelyben ez a kifejezés többes számban fordul elő: „a te angyalaid keze által” s így kétségtelenül az angyalokra s nem valamelyik isteni személyre vonatkozik.<br><br>
A legfontosabb kérdés, amelyet itt akármilyen röviden is, de mégis szóvá kell tennünk, az ún. epiklézis kérdése. Az epiklézis (latinul invocatio, segítségül hívás) olyan ima volt, amelyben a Szentlélek Úristent kérték, hogy a kenyeret és bort Jézus testévé és vérévé változtassa. Különös érdekessége ennek az imának, hogy bár neki tulajdonították az átlényegülést, mégis az úrfelmutatás után imádkozták. Példaképpen bemutatjuk az Aranyszájú Szent Jánosról elnevezett s a keleti liturgiák között legelterjedtebb miseliturgiának az epiklézisét, amelyet a magyar görög katolikusok is használnak (Rusznák. A keleti egyház miséi. 96. 216.): „Felajánljuk neked még ezen értelmi és vérontás nélküli áldozatot és kérünk téged és könyörgünk és esedezünk, küldd el a te Szentlelkedet miránk és ezen előttünk fekvő adományokra... És tedd e kenyeret a te Krisztusod drága testévé. És ami ezen kehelyben van, Krisztusod drágalátos vérévé. Áltváltoztatván a te szent lelkeddel”. Ez, vagy ilyesféle epiklézis az vsszes keleti liturgiákban megvan. Ha az epiklézis eredetét keressük, legelsősorban meg kell állapítanunk, hogy azt az első három keresztény században nem ismerték. Az epiklézis szó ugyan Jusztin-nál és Ireneus- nál is előfordul, de más értelemben veszik azt. A legrégibb epiklézist Serapion-nak, egy IV. századbeli egyiptomi püspöknek misekánonjában találjuk, mely azonban még a Logos-t, a Fiút hívja a konzekrálás végrehajtására és nem a Szentlelket. A legnagyobb valószínűség szerint az V. században a római egyházban is volt epiklézis, mert I. Gelázius pápa (492-496) az eucharisztikus átlényegülés eszközlését a Szentléleknek tulajdonítja („Sancto Spiritu perficiente”, Tract. 3. 4.). Az epiklézis szokása tehát a IV-V. században keletkezett és terjedt el. Valószínű, hogy Antiochiából származott s onnan vették át a keleti egyházak, majd a nyugatiak is. Keletkezését a következőképpen magyarázhatjuk. Már a III. században szokás volt, hogy egyes tárgyak megszentelésére a Szentlelket hívták segítségül. Így történt ez Tertullián idejében a keresztvíz-szentelésnél (De bapt. 4, P. L. I. 1204.). Mikor a IV. században a különböző eretnekségek ellenhatásaként az Egyház figyelme és tisztelete mindinkább a Szentlélek Isten felé fordult, helyesnek látszott a Szentlelket a legszentebb ténykedésnél, a konzekrálásnál is segítségül hívni. S minél kíméletlenebbül támadták az eretnekek, különösen keleten, az Egyháznak a Szentlélekről vallott tanítását, az Egyháznak annál inkább ki kellett domborítania a Szentlélek szerepét az Egyház irányításában s a liturgiában. Bizonyára így történt, hogy a keleti egyház lassankint nagyobb jelentőséget tulajdonított a konzekrálásnál az epiklézisnek, mint a konzekrálás szavainak. Nagyon élénk vita folyt e kérdésről az 1439-iki firenzei zsinaton, mikor a görögökkel való uniót tárgyalták. IV. Jenő pápa ugyanis amellett foglalt állást, hogy a konzekráláshoz az epiklézis nem szükséges, elegendők az alapítási szavak („Ez az én testem, stb”.). A görögök a zsinaton alkalmazkodtak a közös tanításhoz, de a zsinatról hazatérve, azt tartották, hogy az alapítási szavaknak a szentmisében csak történeti elbeszélés jellegük van, a konzekrálás pedig az epiklézissel történik. Az orosz egyház még ma is hitvallást követel a püspökszentelésnél a szentelendőtől, hogy hisz az epiklézis konzekráló erejében.<br><br>
Mindenesetre magyarázatra szorul az, hogy a mai keleti egyház s régente a római egyház is, miért a konzekrálás után hívja a Szentlelket a konzekrálás végrehajtására. Hiszen érthetetlennek látszik a Szentlelket olyan dolog elvégzésére felkérni, ami már megtörtént. Ennek a látszólagos ellenmondásnak az a magyarázata, hogy az Egyház azt a hatást, amit a szentségek egy pillanat alatt hoznak létre, több egymásután következő szertartással szokta kifejezni s így a szentségek különböző üdvös hatását a híveknek alaposabban szemléltetni (de la Taille. 442.). Az egyházirend szentségét pl. a püspök kézfeltétel által adja fel, vagyis már a kézfeltétel által megadja a hatalmat a felszentelt papnak a szentmise bemutatására. És mégis, mikor a kézfeltétel után a további szertartás folyamán a kelyhet odanyújtja a felszenteltnek, így szól hozzá: „Vedd a hatalmat a szentáldozat felajánlására Istennek és a szentmise bemutatására stb.” Hasonlóképpen az utolsókenet szentségénél egy kenés elegendő a szentség érvényességéhez s mégis az Egyház a többi kenéseknél is használja azokat a kérőszavakat („indulgeat tibi Dominus, quidquid per gressus deliquisti”), amelyeknek a szentségi erejét már az első kenésnél megkapta a beteg. Ugyanezt a módszert alkalmazza az Egyház a szentmisénél is. A konzekrálás szavai ugyanis elbeszélő szavak s nem fejezik ki eléggé az Egyház azon óhaját, hogy konzekrálni akar. Ezért az alapítási szavak után az Egyház külön formát ad ennek az óhajának, amit ti. a kötött szövegű konzekrálási szavak alatt nem volt módja kifejezni. Ilyen módon magyarázza az epiklézist már a firenzei zsinaton (1439.) Bessarion, niceai érsek, a későbbi kardinális.<br><br>
Ezek után kérdeznünk kell, van-e egyáltalában a mi latin szentmisénkben valamelyes nyoma az epiklézisnek, vagyis a Szentlélek Úristennek a konzekrációhoz való meghívásának. Ez a kérdés még mai napig sincs eldöntve. Thalhofer szerint a mai misében is van epiklézis s ez a Quam oblationem ima (II. 145.). Duchesne (192.), de la Taille (273.) és mások a Supplices te imát tartják az epiklézis maradványának. Ismét mások, így Fortescue (534.) és Vandeur (228.) azt vitatják, hogy az epiklézis a nyugati egyházban megszűnt, mielőtt még az első sacramentarium-ok elkészültek volna. A mai idők egyik leghíresebb liturgiatörténeti írója, Cabrol, a franciák folytatólagosan kiadásra készülő nagy, liturgikus lexikonának első kötetében (Dict. d'Archéol. et Lit. col 1885.) a Supplices te imában fedezi fel a régi epiklézis nyomait, a második kötetben azonban már megváltoztatja nézetét (col. 1893.).<br><br>
Mi a kérdés alapos áttanulmányozása után azt tartjuk valószínűbbnek, hogy a mai miseszövegünkben nincs epiklézis, bármennyire szívesen hajlanánk is e téren a közösség kimutatására a latin liturgia és az epiklézist tartalmazó görög liturgia között. Az epiklézisnek, vagyis a konzekráció idején a Szentlélek segítségül hívásának a megszűnését a nyugati egyházban arra vezethetjük vissza, hogy a latin egyház nem engedte az epiklézissel a konzekrációs szavak értelmét és jelentőségét elhomályosíttatni. Annyit azonban el kell ismernünk, hogy ez az ima még ma is jelentősége és ünnepélyessége által kiemelkedik a többi imák közül, amit a szöveg magasztos tartalmán kívül az is mutat, hogy a pap mély meghajlással imádkozza. A kánon kezdetét nem számítva, ez az egyetlen ima a kánonban, amelynél a rubrika ma is mély meghajlást ír elő. A középkorban egyes egyházmegyék előírása szerint ezt az imát a mellen keresztbetett kézzel (cancellatis manibus) kellett imádkozni. Ezt a szokást az V. Pius-féle misekönyvreform (1570) szűntette meg.<br><br>
A mai Supplices te imának második fele tulajdonképpen szentáldozási imádság, amennyiben a pap azt kéri, hogy az Úr szent testének és vérének a vétele által „minden mennyei áldással és kegyelemmel betöltessünk”. Ezért a pap a szentáldozás áldásainak előérzetében ez utóbbi szavaknál keresztet vet magára. <br><br>