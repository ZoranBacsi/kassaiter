Az újszövetség nagy áldozatának bemutatása bűnbánati imákkal kezdődik. A pap, miután a kelyhet az oltárra helyezte s a leckeoldalon a misekönyvet kinyitotta, lejön a templom padozatára s az oltár lépcsői előtt állva imádkozza az ún. „lépcsőimát”.<br><br>
Ez az ima, bár legelső a szentmisében, keletkezési idejére nézve a legutolsó. Mert míg a szentmise egyik-másik imájának az eredetét az apostoli korig, vagy legalább is a IV-V. századig vissza tudjuk vinni, addig a lépcsőimának, főleg mai szövegének a középkor előtt semmiféle nyomát sem találjuk. Igaz, hogy minden liturgia előír, ajánl, vagy legalább is föltételez bizonyos előkészületet a szentmise bemutatása előtt, de ennek az előkészületnek a régi miseszertartásban semmiféle meghatározott szövege nem volt. Rábízták a misézőpapra, hogy a lelkét valamilyen magánájtatossággal előkészítse a legfelségesebb áldozat méltó bemutatására.<br><br>
A középkorban már itt-ott feltűnik a misekönyvekben a lépcsőima szövege is. Ez természetesen az egyes országokban még nagyon különböző. Alaptónusuk a bűnvallomás és az Isten irgalmasságába vetett bizalom. A papnak ugyanis, mielőtt arra vállalkoznék, hogy az oltáron Krisztus szerepét betöltse, meg kell újítania lelkét a bűnbánatban. Ezért a lépcsőima középpontja a Confiteor. A többi ima mind e körül csoportosul (Vandeur. 75.). Helytelen tehát azok felfogása (pl. Drinkwelder: Kirchenzeitung, Salzburg, 1928. 302.), akik az örömöt, vagy az oltár utáni vágyat tartják a lépcsőima alaphangulatának, mely szerintök legelsősorban a Judica zsoltár elimádkozásában nyilvánul meg. Ezt a felfogást történeti szempontból megcáfolja az a körülmény is, hogy pl. az ambrozián liturgiában, mely a mi szertartásunknál sokkal régibb keletű, csak a Confiteor-t imádkozza a pap a Judica zsoltár nélkül.<br><br>
Ezt az előkészítő imát a pap nem mindig az oltárnál mondotta. Így Tours-ban, Szent Márton sírjánál egy külön kápolnában, Chartres-ban a kórus helyiségében, Soissons-ban a szentélybe való bevonulásakor, Chartreux-ben az oltár evangéliumi oldalán, Reims-ben még a sekrestyében mondották el az előkészítő imát, amely még akkor természetesen nem volt „lépcsőimá”-nak nevezhető. A lépcsőima mai formája az V. Pius pápa misekönyvkiadása óta (1570) van használatban. Még III. Pál pápa 1550-ben megengedte, hogy a pap az oltárhoz menet imádkozza a 42. zsoltárt.<br><br>
Figyeljük meg a lépcsőima egyes imáit közelebbről:<br><br>
a) A pap, miután lejött az oltár elé, az oltárlépcsőn térdet hajt, s magára keresztet vetve, így szól:<br><br>
<div class="row two_column">
    <div class="col-lg-4">
        In nomine Patris et Filii et Spiritus Sancti. Amen.
    </div>
    <div class="col-lg-4">
        Az Atyának és Fiúnak és Szentléleknek nevében. Amen.
    </div>
</div>
A keresztvetés szokása régi keletű. Már a legrégibb időkben is egy-egy fontosabb cselekvés megkezdésénél keresztet vetettek magukra a keresztények. Szép szokás ez, mely hazánkban pl. a kiskunsági népnél mai napig megvan. Egyesek szerint a keresztvetés szokása még az apostolok idejéből származik. Annyi bizonyos hogy az első századokban a gyakori egyházüldözések alatt szenvedő keresztények sokszor erősítették meg magukat a kereszt jelével. Másképpen Tertullián a III. század elején nem írhatna így: „Lépten-nyomon, távozásnál és megérkezésnél, öltözködésnél, cipőfelhúzásnál, mosdásnál, étkezésnél, lámpagyújtásnál, lefekvésnél, leülésnél és mindenféle munkánál mi keresztények homlokunkat a kereszt jelével jelöljük meg” (De corona mil. c. 3.). A keresztvetés régi időben tehát úgy történt, hogy a hüvelykujjukkal a homlokukat keresztalakban megérintették. Az ún. latin keresztvetés, mely a homlokot a mellel s azután a két vállat egymással köti össze, csak a VIII. század körül válik szokássá. Régente két vagy három ujjal vetettek keresztet, hogy ezáltal kifejezést adjanak a Jézus két természetébe vagy a Szentháromságba vetett hitüknek. A görög szertartású keresztények a keresztvetésnél a jobbvállról a balvállra viszik a kezüket. III. Ince pápa (+1216) idejében valószínűleg a római egyházban is ilyen keresztvetés volt szokásban. <br><br>
b) Ezután a pap a ministránsokkal együtt fennhangon mondja az antifónát:<br><br>
<div class="row two_column">
    <div class="col-lg-4">
        P. Introibo ad altare Dei.
    </div>
    <div class="col-lg-4">
        P. Bemegyek az Úr oltárához.
    </div>
</div>
<div class="row two_column">
    <div class="col-lg-4">
        M. Ad Deum, qui laetificat juventutem meam.
    </div>
    <div class="col-lg-4">
        M. Mert ő nekem ujjongó örömem.
    </div>
</div>
Szent Ambrus szerint az Egyház ezeket a szavakat adta az újonnan megkereszteltek szájába, mikor azok közvetlenül a keresztség után először léptek az Úr oltárához, hogy a szentáldozásban részesüljenek. (Lib. de iis qui init. c. 8.). Ezt az antifónát az Egyház a rákövetkező Judica zsoltárból vette s azért mondatja a zsoltár elején és végén, hogy kifejezze vele a zsoltár alapgondolatát. <br><br>
c) Az antifóna után a pap a segédkezőkkel együtt a 42. zsoltárt mondja el:<br><br>
<div class="row two_column">
    <div class="col-lg-4">
        P. Judica me, Deus, et discernecausam meam de gente non sancta: ab homine iniquo et doloso erue me.
    </div>
    <div class="col-lg-4">
        P. Ítélj meg engem, Isten, -- fogd pártom a gonosz nép ellenében, -- Ádáz és álnok ember ellen -- Te légy a menedékem.
    </div>
</div>
<div class="row two_column">
    <div class="col-lg-4">
        M. Quia tu es, Deus, fortitudo mea: quare me reppulisti, et quare tristis incedo, dum affligit me inimicus?
    </div>
    <div class="col-lg-4">
        M. Mert te vagy, Isten, az én erősségem. Miért hogy elvetettél? Miért járok szomorúan, mikor szorongat engem ellenségem?
    </div>
</div>
<div class="row two_column">
    <div class="col-lg-4">
        P. Emitte lucem tuam etveritatem tuam: ipsa me deduxerunt, et adduxerunt in montem sanctum tuum, et in tabernacula tua.
    </div>
    <div class="col-lg-4">
        P. Fényességed és igazságod küldd el, vezérem az legyen, -- S te szentséges hegyedre, -- Sátradba az vigyen.
    </div>
</div>
<div class="row two_column">
    <div class="col-lg-4">
        M. Et introibo ad altare Dei: ad Deum, qui laetificat juventutem meam.
    </div>
    <div class="col-lg-4">
        M. És bemegyek az Úrnak oltárához, -- Mert ő nekem ujjongó örömem.
    </div>
</div>
<div class="row two_column">
    <div class="col-lg-4">
        P. Confitebor tibi in cithara, Deus, Deus meus: quare tristis es, anima mea, et quare conturbas me?
    </div>
    <div class="col-lg-4">
        P. És dicsérlek Tégedet citerával Isten, én Istenem. Miért vagy én lelkem szomorú? Miért háborgatsz engemet?
    </div>
</div>
<div class="row two_column">
    <div class="col-lg-4">
        M. Spera in Deo, quoniam adhuc confitebor illi: salutare vultus mei, et Deus meus.
    </div>
    <div class="col-lg-4">
        M. Bízzál az Úrban! Áldani fogom még -- Az én orcámnak megszabadítóját. Az én Istenemet!
    </div>
</div>
E zsoltárnak a szentmise lépcsőimájába való felvételére bizonyára a negyedik verssor (Introibo) adott alkalmat. Mindazonáltal az egész zsoltár nagyon megfelelő ezen a helyen. Ez a zsoltár a királyi székéből elűzött és az erdőben bujdosó Dávid király sóhajtozása az oltár után. A zsoltáros királynak a nagy üldözések idején is erős a hite, hogy visszatérhet még székhelyére és hálát adni „bemehet az Úr oltárához, azon Isten oltárához, aki ifjúságának gyönyörűsége volt”. A pap is a templom egyszerű padozatán állva, bizalommal tekint a fényes oltár felé, amelyen a megváltást, a megszabadulást fogja kieszközölni a maga és az élet terhe alatt görnyedő embertársak számára. Ez a zsoltár úgy is, mint a Confiteor imádkozásához való előkészület, nagyon helyénvaló, mert kifejezi azt a hitet, hogy Isten a mi erősségünk, ő ítéli meg igazságosan a mi ügyünket.<br><br>
Arra a kérdésre, hogy mikor vette fel az Egyház a Judica-zsoltárt a lépcsőimába, nem tudunk pontos választ adni. Annyi bizonyos, hogy a középkor előtt e zsoltár liturgikus használatának semmi nyomát sem találjuk. A régi, ún. Ordo Romanus-ok egyike sem említi. Troyes-ben a IX. századtól kezdve használják. A XI. században már a római egyház is mondja. Az ugyanebben a században keletkezett Micrologus nevű irat már említi. Mindazonáltal a legtöbb liturgikus kutató általában azt tartja, hogy ez a zsoltár egész a XVI. századig csak magánájtatosság volt a szentmisében és csak V. Pius rendelte el kötelező imaként. A milánói liturgia még ma sem írja elő ennek a zsoltárnak az imádkozását. Hasonlóképpen kimarad ez a zsoltár még ma is a gyászmisékben, valamint feketevasárnaptól egész nagypéntekig bezárólag. A kihagyás okát egyesek abban látják, hogy a Gloria Patri elmaradása magával vonta a zsoltárnak a kihagyását is, vagy hogy a zsoltár bizakodó, örömteli hangja nem felel meg ezeken a gyásznak szentelt napokon. Sokkal helyesebb azonban, ha ennek a kimaradásnak az okát a miserítus történeti fejlődésében keressük. A gyászmise ugyanis és a Passio-időszak miséi sokkal jobban megőrizték a régi rítus egyszerűségét, mint a többi misék. A Judica- zsoltárnak a miserítusba való beszúrása újabb keletű s így ennek a zsoltárnak az említett misékből való elmaradása azzal magyarázható, hogy e zsoltár beszúrásával nem akarták megbontani ezeknek a miséknek az ősliturgiára emlékeztető szerkezetét. <br><br>
d) A zsoltár végén a pap és a ministráns mély fejhajtással mondják a Szentháromságot dicsőítő imát, az ún. kis doxológiá-t:<br><br>
<div class="row two_column">
    <div class="col-lg-4">
        P. Gloria Patri, et Filio, et Spiritui Sancto.
    </div>
    <div class="col-lg-4">
        P. Dicsőség az Atyának és Fiúnak és Szentléleknek.
    </div>
</div>
<div class="row two_column">
    <div class="col-lg-4">
        M. Sicut erat in principio, et nunc, et semper; et in saecula saeculorum. Amen.
    </div>
    <div class="col-lg-4">
        M. Miképpen kezdetben vala, most és mindig és mindörökké. Amen.
    </div>
</div>
Az a szokás, hogy a zsoltárok végén Glóriá-t mondanak, az V. század elején keletkezik Rómában. E szokás elterjedését egyesek szent Damasus pápának és Szent Jeromosnak tulajdonítják (Bäumer. Gesch. d. Brev. Freiburg. 1895. 124. 222.). Ez a nagyszerű dicsőítő ima a keresztelési formula mintájára készült és pedig egyes szerzők véleménye szerint még az apostoli korban. (Vö. Diction. d' archéol. IV. 1526.) A „sicut erat” későbbi hozzátoldás, amit már abból is következtethetünk, hogy a mozarab liturgia és a keleti egyház ezt nem használja. Az 529-ben tartott vaison-i zsinat egyik rendeletéből tudjuk (c. 5. Hefele. K. G. II.2 742.), hogy a keresztények a „sicut erat” stb. szavak által a Krisztus örök istenségét tagadó ariánusok ellen akarták a hitüket megvédelmezni. Tényleg rövidebben és méltóságteljesebben alig lehetne kifejezni a keresztények fenséges hitét az Atya, Fiú és Szentlélek örök dicsőségében.<br><br>
A Glória után a pap megismétli az antifónát: Introibo stb.
<br><br>
e) Mielőtt a pap a Confiteor imádkozásába kezdene, az Úr hatalmába vetett bizakodásának ad kifejezést e szavakkal:<br><br>
<div class="row two_column">
    <div class="col-lg-4">
        P. Adjutorium nostrum in nomine Domini.
    </div>
    <div class="col-lg-4">
        P. Az Úr nevében a mi segedelmünk.
    </div>
</div>
<div class="row two_column">
    <div class="col-lg-4">
        M. Qui fecit coelum et terram.
    </div>
    <div class="col-lg-4">
        M. Aki eget és földet alkotott.
    </div>
</div>
Ugyanakkor keresztet vet magára s ezzel emlékezteti magát az Úr Jézus kereszthalálából származó áldásra, míg a szövegben a világot teremtő Isten hatalmára céloz. A szöveg egyébként a 123. zsoltár utolsó (8.) verssora. Az Adjutorium gyakran fordul elő a liturgiában, rendesen úgy, mint egy nagyobb jelentőségű imát bevezető felhívás. <br><br>
f) Most következik a lépcsőimának a középpontja, a nyilvános bűnvallomás, a Confiteor. Az antik drámáknál szokás volt, hogy a színjáték cselekményének megkezdése előtt a szereplők bemutatkoztak a közönség előtt. Ha szabad a szentmisét valamiképpen is a drámákkal összevetni, akkor a szentmise közönsége az égi angyalok, a szentek és a misét hallgató anyaszentegyház és ezeknek a jelenlétében a pap bemutatkozik mint főszereplő. Bemutatkozása pedig abban áll, hogy mély alázattal meghajlik s emberi gyarló természetének fájó tudatában töredelemmel veri a mellét: mea culpa, mea culpa!<br><br>
<div class="row two_column">
    <div class="col-lg-4">
        Confiteor Deo omnipotenti, beatae Mariae semper Virgini, beato Michaeli Archangelo, beato Joanni Baptistae, sanctis Apostolis Petro et Paulo, omnibus Sanctis, et vobis fratres: quia peccavi nimis, cogitatione, verbo et opere: mea culpa, mea culpa, mea maxima culpa. Ideo precor beatam Mariam semper Virginem, beatum Michaelem Archangelum, beatum Joannem Baptistam, sanctos Apostolos Petrum et Paulum, omnes Sanctos, et vos fratres, orare pro me ad Dominum Deum nostrum.
    </div>
    <div class="col-lg-4">
        Gyónom a mindenható Istennek, a mindenkor szeplőtelen Boldogságos Szűz Máriának, Szent Mihály arkangyalnak, Keresztelő Szent Jánosnak, Szent Péter és Pál Apostoloknak, minden Szentnek és nektek, testvérek, mert fölötte vétkeztem, gondolattal, szóval és cselekedettel: Én vétkem, én vétkem, én igen nagy vétkem. Azért kérem a mindenkor szeplőtelen Boldogságos Szűz Máriát, Szent Mihály Arkangyalt, Keresztelő Szent Jánost, Szent Péter és Pál Apostolokat, minden Szentet és titeket, testvérek, hogy imádkozzatok érettem a mi Urunk Istenünknél.
    </div>
</div>
Már a legrégibb liturgiák is tartalmaznak bizonyos bűnbánati imákat, amelyeket a pap a szentmise előtt mondott. Keleten a Szent Márk, Szent Vazul és Aranyszájú Szent János liturgiái már felmutatnak ilyen imaszövegeket. A nyugati egyházban ezeket az imákat „apologiá”-knak, vagy „confessió”-knak nevezték. Eleinte ezek az imák csak rögtönzött imák voltak s így a szövegük mindig változott. Régi időben a 117-ik zsoltár első verssorát mondták: „Confitemini Domino, quoniam bonus, quoniam in saeculum misericordia ejus”. „Valljátok meg a bűneiteket az Úrnak, mert ő jó, mert az irgalmassága örökkévaló”. Erre a felszólításra: „Confitemini!” („Valljátok meg !”) a válasz mintegy: „Confiteor” („Megvallom”). A domonkosrendiek még ma is ezt a szokást követik. A „Confitemini” után imádkozzák a következő rövid Confiteor-t: „Confiteor Deo et omnibus sanctis ejus et vobis Pater, quia peccavi in cogitatione, locutione et operatione, mea culpa; precor vos, orate pro me”. „Gyónom Istennek és minden Szentjének és neked Atyám, hogy vétkeztem gondolattal, szóval cselekedettel, én vétkem; kérlek titeket, imádkozzatok értem”. A kartauziak s a sarutlan kármeliták is hasonló Confiteort használnak azzal a különbséggel, hogy beleszúrják a Boldogságos Szűz nevét. Egyes helyeken azoknak a szenteknek nevét említették meg, akiknek az ereklyéik bennfoglaltattak az oltárkőben. Általában nagyon sokféle Confiteor-t találunk. Majdnem azt mondhatjuk, hogy ahány templom, annyiféle a Confiteor. A régi párizsi Pontificale pl. előírta a püspöknek, hogy a Confitemini után mondja a Confiteort „a saját szokása szerint” „secundum consuetudinem suam” (Vandeur. 81.). A mai formula először a XII. században tűnik fel. Ettől a formulától a mostani, az V. Pius által elrendelt formula csak annyiban különbözik, hogy a „cogitatione” helyett a XII. századbeli formulában ez állt: „delectatione et consensu” („gyönyörködéssel és beleegyezéssel”).<br><br>
A Confiteor tartalom szerint két részre oszlik. Az első részben az ember megvallja bűnösségét Istennek s az ő kedvelt szentjeinek. A második részben ezeket a szenteket kéri, imádkozzanak érte az Istenhez. A szentek említése bizonyára azért történik, hogy annál nagyobb legyen a megszégyenülésünk, mert eszünkbe juttatjuk azt, hogy nemcsak az Istent, de a szenteket is megszomorítottuk, megbántottuk vétkeinkkel. Elsősorban említjük a Boldogságos Szűz Máriát, mint az ég királynőjét, azután Szent Mihály arkangyalt, az égi seregek fejedelmét, Keresztelő Szent Jánost, az Úr útjának előkészítőjét, végül Szent Pétert és Szent Pált, a főapostolokat. Egyes szerzetesrendek az apostoli szentszéktől engedélyt kaptak hogy rendalapítójuk nevét is beszúrhassák az apostolok neve után. Azután a jelenlevő „testvéreket” szólítja meg a pap, hogy ők is tanúi legyenek alázatos bűnvallomásának. Közben a pap a „mea culpa” szavaknál mellét veri. A mellverés a bűnbánat kifejezésére, úgy látszik, már a zsidóknál is szokásban volt, mert a farizeusról és a bűnbánó vámosról szóló példabeszédben a vámos bánatában a mellét veri (Lk 18,13). <br><br>
g) Ezután a ministráns a papra kéri az Úr irgalmasságát (Misereatur) s maga is a nép nevében elmondja a Confiteor-t. Erre a pap a következő két feloldozási imát végzi:<br><br>
<div class="row two_column">
    <div class="col-lg-4">
        P: Misereatur vestri omnipotens Deus, et, dimissis peccatis vestris, perducat vos ad vitam aeternam.
    </div>
    <div class="col-lg-4">
        Irgalmazzon nektek a mindenható Isten, bocsássa meg vétkeiteket és vezessen titeket az örök életre.
    </div>
</div>
<div class="row two_column">
    <div class="col-lg-4">
        M: Amen.
    </div>
    <div class="col-lg-4">
        Amen
    </div>
</div>
<div class="row two_column">
    <div class="col-lg-4">
        P: Indulgentiam, absolutionem et remissionem peccatorum nostrorum tribuat nobis omnipotens et misericors Dominus.
    </div>
    <div class="col-lg-4">
        Vétkeink elengedését, föloldozását és bocsánatát adja meg nekünk a mindenható és irgalmas Úr.
    </div>
</div>
<div class="row two_column">
    <div class="col-lg-4">
        M: Amen.
    </div>
    <div class="col-lg-4">
        Amen
    </div>
</div>
A mozarab liturgiában ezt a két imát „e nép feloldozásának” (absolutio ad populum) hívják. Az Indulgentiam régente In nomine Patris stb. szavakkal végződött, ezért van most is a keresztvetés. A főpapi misénél az Indulgentiam mondásánál adják fel a püspök bal karjára a manipulust. Batiffol leírja (Leçons sur la Messe 74.), hogy az alszerpap a mise elején a jobb karján vitte a főpap manipulusát (mappula), mint valami hatalmi jelvényt. Azzal irányította az énekeseket. Majd odajárult a főpaphoz és bejelentette, hogy ki fogja felolvasni a leckét s kik fogják az énekrészeket énekelni. Ezután átadta a pápának a manipulust. Egyébként a XIII. századig a papok is e helyen húzták fel karjukra e manipulust. A régi miseruha ugyanis, mint egy hatalmas terítő, az egész testet betakarta. A Confiteor után a pap felemelte a miseruha két oldalát, hogy a kezét szabaddá tegye s ekkor húzta fel a manipulust. A manipulus egyébként a legrégibb időkben izzadtság letörlésére szolgáló kendő volt (Braun S. J. Die liturg. Param. 128.), melyet azonban finom anyagból készítettek úgy, hogy inkább díszítésre szolgált, mint praktikus használatra. <br><br>
h) A lépcsőima végén két imádságot mond a pap mégpedig az egyiket, míg az oltár lépcsőin felfelé megy (Aufer a nobis), a másikat mindjárt, amint az oltárra felér (Oramus te). Ezt a két oratiót, melyekkel mintegy lezárul a szentmisére való előkészület, bevezeti egynéhány zsoltárvers:<br><br>
<div class="row two_column">
    <div class="col-lg-4">
        P. Deus, tu conversus vivificabis nos.
    </div>
    <div class="col-lg-4">
        P. Fordulj meg, Isten, hozz életre minket.
    </div>
</div>
<div class="row two_column">
    <div class="col-lg-4">
        M. Et plebs tua laetabitur in te.
    </div>
    <div class="col-lg-4">
        M. És a te néped vigadoz tebenned.
    </div>
</div>
<div class="row two_column">
    <div class="col-lg-4">
        P. Ostende nobis, Domine, misericordiam tuam.
    </div>
    <div class="col-lg-4">
        P. Engedd, Uram, irgalmad látnunk.
    </div>
</div>
<div class="row two_column">
    <div class="col-lg-4">
        M. Et salutare tuum da nobis.
    </div>
    <div class="col-lg-4">
        M. És hozd el már szabadulásunk.
    </div>
</div>
<div class="row two_column">
    <div class="col-lg-4">
        P. Domine, exaudi orationem meam.
    </div>
    <div class="col-lg-4">
        P. Uram, hallgasd meg könyörgésemet.
    </div>
</div>
<div class="row two_column">
    <div class="col-lg-4">
        M. Et clamor meus ad te veniat.
    </div>
    <div class="col-lg-4">
        M. És imádságom hasson fel tehozzád.
    </div>
</div>
Ebből a hat verssorból az első négyet a 84. zsoltárból (7. 8. v.), az utolsó két verssort pedig a 101-ik zsoltárból (2. v.) vesszük. A pap e szavakkal egyrészről az Úr irgalmasságához fordul, hogy adjon nekünk életet és üdvösséget, másrészről pedig kéri imádságának a meghallgatását. Ezután az Úr áldását kívánja a jelenlevő híveknek:<br><br>
<div class="row two_column">
    <div class="col-lg-4">
        P. Dominus vobiscum!
    </div>
    <div class="col-lg-4">
        P. Az Úr legyen veletek!
    </div>
</div>
<div class="row two_column">
    <div class="col-lg-4">
        M. Et cum spiritu tuo!
    </div>
    <div class="col-lg-4">
        M. És a te lelkeddel!
    </div>
</div>
Ez a rövid, de annál mélyebb értelmű köszöntés a közvetlen bevezetés a következő imádságokhoz. A Dominus vobiscum a mai miserítusban nyolcszor fordul elő. Ezek közül négyet a pap a nép felé fordulva mond, négyet pedig az oltár felé fordulva. A régi Egyházban az oltár nem a falnál volt, hanem kissé beljebb, a templom közepe felé és a pap nem háttal a népnek misézett, hanem szembefordulva. Ezért a Dominus vobiscumnál nem is kellett megfordulnia. Bizonyára innen van, hogy az ambrózián és a mozarab rítusnál a pap a Dominus vobiscumnál sohasem fordul a nép felé.<br><br>
Ez a köszöntés már a zsidóknál előfordult. Ruth könyvében olvassuk (2. 4.), hogy a jámbor Ruth asszony így köszöntötte az aratókat: Dominus vobiscum; ők pedig így fogadták a köszöntést: Benedicat tibi Dominus (áldjon meg téged az Úr). A mi liturgiánk szerint a nép így válaszol a pap köszöntésére: Et cum spiritu tuo. Ez a válasz Szent Pál utolsó szava, melyet kedves tanítványához, Timotheushoz intézett: Dominus Jesus Christus cum spiritu tuo (2Tim 4,22).<br><br>
Míg a fent említett zsoltárversek csak a középkor vége felé kerültek be a mise rítusába, addig a Dominus vobiscum már az első római Ordo-ban (VIII. sz.), sőt a még régebbi időből származó Sacramentarium Gregorianum-ban is megtalálható. <br><br>
i) A pap Oremust (Könyörögjünk) mond és kiterjeszti, majd összezárja a kezeit, hogy jelezze imádságba merült lelkének emelkedését az ég felé. Az oltár lépcsőin felfelé haladva ezt a könyörgést mondja:<br><br>
<div class="row two_column">
    <div class="col-lg-4">
        Oremus. Aufer a nobis, quaesumus, Domine, iniquitates nostras: ut ad sancta sanctorum<br><br>
        puris mereamur mentibus introire. Per Christum Dominum nostrum. Amen.
    </div>
    <div class="col-lg-4">
        Könyörögjünk. Kérünk, Urunk, vedd el gonoszságainkat, hogy a Szentek szentébe megtisztult lélekkel léphessünk. Krisztus, a mi Urunk által. Amen.
    </div>
</div>
Mózes azért ment fel a Sinai hegyre, hogy Istentől kinyilatkoztatásokat kapjon, Jézus azért ment fel a Kálvária hegyére, hogy áldozatával megváltsa az emberiséget, a pap is világosságot és megváltást fog az áldozattal az oltárról széthinteni. Erre a szent helyre „ad sancta sanctorum”, „a szentek szentélyébe” csak emelkedett, tiszta lélekkel lehet belépni. Ebben az imában tehát a pap tisztaságért könyörög. Egyes régi rituálék szerint a pap itt búcsút vett a hívektől, feléjük fordult s e szavakat intézte hozzájuk: Testvéreim, imádkozzatok értem! (Vandeur. 87.) Az Aufer-imát már a Sacramentarium Leonianumban megtaláljuk, mégpedig az ötvenedvasárnaptól a negyvenedvasárnapig mondandó imák között. Mindössze annyi a különbség, hogy ott a „mentibus” helyett „sensibus” van. A régi misekönyvekben is előfordul. A Missa Illyrici misekönyvben megelőzi a Judica-zsoltárt, a Micrologusban (XI. sz.) közvetlenül a Confiteor előtt van. <br><br>
j) Ezután a pap felérvén az oltárhoz, ráteszi arra a kezét, miközben kissé meghajolva így imádkozik:<br><br>
<div class="row two_column">
    <div class="col-lg-4">
        Oremus te, Domine, per merita Sanctorum tuorum, quorum reliquiae hic sunt, et omnium<br><br>
        Sanctorum: ut indulgere digneris omnia peccata mea. Amen.
    </div>
    <div class="col-lg-4">
        Kérünk téged, Urunk, minden Szentnek, főleg pedig azoknak a Szenteknek érdemei által, akiknek ereklyéi itt vannak, hogy megbocsátani kegyeskedjél minden vétkemet. Amen.
    </div>
</div>
Ez az ima nem nagyon régi. Már a stílusa is mutatja, hogy újabb keletű. A régi római liturgia szerint ugyanis a pap a nyilvános istentiszteleteknél mondott könyörgésekben általában többes számot használt, amint azt az előző imádságnál („iniquitates nostras”) is megfigyelhettük, itt pedig egyes számot („peccata mea”) találunk. Ez az ima tehát magánima jellegével bír, a régi liturgiában azonban magánimákat a közös ájtatosságoknál sohasem mondottak. Batiffol szerint (Leçons sur la messe. 15.) ez az ima jellegzetes példája a liturgia fejlődésének a középkorban. A VIII. században a pápai misénél még csak oltárcsókolás van ezen a helyen, amint azt az első Ordo Romanusban olvassuk. A XI. században már nem találták elég kifejezőnek az oltárcsókolást, azért imát is készítettek hozzá. Így a XI. századnál régibb misekönyvekben ez az ima nem is található fel.<br><br>
Az oltár a régi szentatyák írásai szerint magát Jézus Krisztust szimbolizálja. Szent Ambrus azt tanítja, hogy az oltár az Úr szent testének a jelképe. Szent Atanáz azokat, akik tisztelettel megcsókolják az oltárt, hasonlítja az evangéliumi asszonyhoz, aki az Úr ruhája szegélyét megérintette. Az oltárcsókolás tehát elsősorban az Úr iránti szeretet kifejezése. Az oltárból mintegy titokzatos erő árad ki. Ezért a pap mise közben is többször megcsókolja az oltárt, főleg olyankor, mikor kifordul a nép felé, hogy a jelenlevő híveket az Úr nevében üdvözölje.<br><br>
Az első századokban szokás volt, hogy a szentmisét a vértanúk sírja felett mutatták be. Főleg abban az időben dívott ez a szokás, mikor a keresztények a véres egyházüldözések miatt kénytelenek voltak a temetkezési helyül is szolgáló földalatti katakombákban összegyűlni az istentiszteletek megtartására. Később nem a mártírok sírja felett építettek oltárokat, hanem a mártírok földi maradványait helyezték el az oltárokba. Ezeket a mártírereklyéket rejtő oltárokat confessiónak (a hitvallás helye), vagy memoriának (emlékmű) nevezték. (Gihr. 318. l.). Ennek a szokásnak a maradványa, hogy ma is minden oltárkőben két, vagy több vértanúnak az ereklyéje van elhelyezve s a pap az első oltárcsókolásnál ő irántuk is kifejezi tiszteletét („akiknek az ereklyéi itt vannak”).  <br><br>