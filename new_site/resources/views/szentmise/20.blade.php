A pap már belefoglalta imájába az Egyházat, annak vezetőit, a pápát s a püspököket, megemlékezett a hívő keresztényekről, most feltekint az égi hazába s a megdicsőült szentekkel újítja fel a lelki közösséget (Communicantes), az ő segítségüket kéri, hogy méltóképpen tudja bemutatni a nagy áldozatot. Az Egyház felvonultatja itt előttünk az őskeresztények kedves vértanúit, akik az oltáron megjelenő Krisztus- király díszkíséretét alkotják. Az ősegyház rajongásig szeretett, hős mártírjai ezek, akiknek az emléke vigaszt, erőt adott a szorongatott keresztényeknek az üldözések viharában.<br><br>
<div class="row two_column">
    <div class="col-lg-4">
Communicantes   et memoriam venerantes, in primis gloriosae semper Virginis Mariae,   Genitricis Dei et Domini nostri Jesu Christi, sed et beatorum Apostolorum ac   Martyrum tuorum,<br><br>
Petri   et Pauli, Andreae, Jacobi,&nbsp; Joannis,   Thomae, Jacobi, Philippi, Bartholomaei, Matthaei, Simonis et Thaddaei; Lini,   Cleti, Clementis, Xysti, Cornelii,<br><br>
Cypriani,   Laurentii, Chrysogoni, Xistus, Joannis et Pauli, Cosmae et Damiani, et omnium   Sanctorum tuorum; quorum meritis precibusque concedas, ut in omnibus   protectionis tuae muniamur auxilio. Per eundem Christum Dominum nostrum.   Amen.</div>
    <div class="col-lg-4">
A   szentek egyességében résztvéve mindenekelőtt tisztelettel megemlékezünk a   dicsőséges, mindenkoron szűz Máriáról, Jézus Krisztusnak, Istenünknek és   Urunknak anyjáról, úgyszintén szent apostolaidról és vértanúidról: Péter és   Pál, András, Jakab, János, Tamás, Jakab, Fülöp, Bertalan, Máté, Simon és Tádé   apostolokról; Linus, Kletus, Kelemen, Kornélius, Ciprián, Lőrinc, Krizogonus,   János és Pál, Kozma és Damján vértanúkról és minden szenteidről, kiknek   érdemeire és könyörgéseire engedd, hogy pártfogásod oltalma alatt mindenben   megerősödjünk. Ugyanazon Krisztus a mi Urunk által. Amen.</div>
</div>
Ez a vértanúsorozat, melynek összeállítása Symmachus pápa (498-514) idejére tehető (Batiffol. Leçons. 248.), legelsősorban a Boldogságos Szüzet említi -- ünnepélyesen kiemelve istenanyai méltóságát, -- majd felsorolja a 12 apostolt s végül megemlít 12 vértanút. Ez utóbbiakat vegyük kissé közelebbről szemügyre. Kérdezzük tehát, kik ezek a vértanúk, akiket az Egyház a keresztény őskorból itt felvonultat előttünk? Előre bocsátjuk, hogy hierarchikus rangsorban következik itt öt pápa, egy püspök, egy szerpap és öt világi. Az alábbiakban törekszünk megbízható történeti adatok alapján röviden ismertetni e vértanúk életét. Az egyes vértanúk neve mellett zárójelben adjuk azt a napot, amelyen az Egyház ma az illető vértanú ünnepét üli.<br><br>
 a) Öt pápa:<br><br>
Linus (szept. 23.) Szent Péter közvetlen utóda a római püspöki székben. Tehát ő a második a római pápák dicsőséges sorában. Bizonyára ő volt a legkiválóbb az apostolok tanítványai között, mert csak így érdemelhette meg, hogy az első pápának utóda lehetett. A keresztények között jól ismert s nagyrabecsült lehetett, mert üdvözletét szent Pál továbbítja szent Timoteushoz, Efezus püspökéhez (2Tim 4,21). 67-kb. 79- ig uralkodott, tehát ő kormányozta az Egyházat abban az időben, mikor Isten rettenetes ítélete a zsidóság centrumát, a jeruzsálemi templomot s a várost elpusztította. A Vatikánon Szent Péter mellett temették el. Mikor a XVII. században VIII. Orbán pápa idejében Szent Péter sírja mellett az oszlopok alapjait kiásták, találtak egy régi márvány síremléket ezzel a felírással: „Linus”. A tudományos világ mind máig vitatkozik azon, hogy ez a márványlap Linus pápa síremléke volt-e vagy sem.<br><br>
Kletus (ápr. 26.), aki valószínűleg azonos Anakletusszal, a második utóda Szent Péternek a római pápai trónon. A hagyomány szerint Szent Péter szentelte pappá s ő viszont hálából később Szent Péternek síremléket állított (Lib. Pont. 1. 125.). Kb. 79-90-ig uralkodott. Domicián császár idejében az egyházüldözés alatt vértanúhalált halt s a Vatikánon temették el Szent Péter sírja mellett.<br><br>
Kelemen (nov. 23.) pápa Kletus utóda, tehát a harmadik pápa Szent Péter után. Eusebius feljegyzése szerint 9 évig uralkodott (H. E. 3. 15. 34.), kb. 92-101-ig. A korinthusiakhoz írt levele az őskeresztény irodalom egyik legértékesebb irata. Az első század végén ugyanis Korinthusban lázadás tört ki s a lázadók az egyházi elöljárókat elűzték. Szent Kelemen pápa, mint az Egyház feje, hivatott volt arra, hogy a vitába beleszóljon. Így alkotta meg a korinthusiakhoz írt hosszú levelében azt a retorikai mesterművet, amely oly hatást tett a korinthusiakra, hogy ezt a levelet még 70 évvel később is az istentiszteletek alkalmával a Szentírás mellett mint szent iratot olvasták. Vértanúságát a régi keresztény írók (Irenaeus, Eusebius, Jeromos) nem említik. A későbbi századokban azonban mint vértanút tisztelték. A hagyomány szerint Traján császár a Fekete-tenger mellett fekvő Cherson városba száműzte. Majd a császár parancsára horgonnyal a nyakában a tengerbe dobták. Ezt az elbeszélést sokan legendának tartják (Rauschen-Wittig. 41.), bár mások, így pl. Hosp (Die Heiligen. 29.), joggal mutatnak rá arra a feltűnő tényre, hogy a régi római iratokban semmi nyomot sem lehet találni Szent Kelemen sírjáról. Valószínű tehát, hogy nem Rómában halt meg. Holttestét később Rómába hozták, ahol az még most is a Colosseum közelében a S. Clemente-templomban nyugszik.<br><br>
Xistus vagy Sixtus, (aug. 6.). E név hallattára az időrendi sorrend alapján önkénytelenül I. Xistus pápára (kb. 116-125) gondolnánk, aki szintén vértanúhalált halt Hadrián császár idejében s akit szintén a Vatikánon temettek el Szent Péter mellett. Mindazonáltal általánosan elfogadott vélemény az, hogy itt II. Xistus pápát kell értenünk, aki ugyan csak egy évig ült a pápai trónon (257. aug.-tól 258. aug. 6-ig), de a „leghíresebb s legtiszteltebb volt a vértanúpápák között” (Grisar. Gesch. Roms. 196.). II. Xistus Valerián császár egyházüldözésében szenvedett vértanúhalált, aki elsősorban a püspököket s az előkelő keresztényeket vetette börtönbe s halálbüntetés terhe alatt megtiltotta, hogy a keresztények istentiszteleteket tartsanak. A keresztények azonban még életük veszélyeztetésével is összegyűltek a földalatti katakombákban az istentiszteletek megtartására. Egy ilyen alkalommal a Praetextus katakombában éppen Xistus pápa mutatta be a szentmisét, mikor a katonák rájuk törtek. A keresztények meg akarták védelmezni a pápát, ki azonban a legnagyobb örömmel vállalkozott a vértanúhalálra. A helyszínen püspöki székében lefejezték. Vele együtt halt dicsőséges vértanúhalált több diákonusa is. A San Callisto katakombákban temették el, de példája ragyogó fáklya volt, mely bevilágította a rettenetes egyházüldözések éjszakáját.<br><br>
Kornélius (szept. 16.) pápa még II. Xistus előtt uralkodott, mert 251 áprilisában választották meg Szent Fábián pápa (+250. jan. 20.) utódjává. Valószínűleg a Cornelius-ok előkelő családjának a sarja volt. Kortársa, Szent Ciprián úgy jellemzi őt, mint békeszerető és nagyon alázatos embert. Sokat kellett szenvednie egy öntelt, római preszbiter, Novacián lázadása miatt, aki mint ellenpápa lépett fel vele szemben. Azonkívül rettenetes pestisjárvány tört ki Rómában, melynek igen sok ember esett áldozatul. Ezt a csapást a pogányok az istenek büntetésének tekintették a pogány kultusz elhanyagolása miatt s erre újra kitört a legvadabb keresztényüldözés. A keresztények boldogságtól sugárzó arccal haltak vértanúhalált. A pápát a császár Centumcellaeba (Civitavecchia) küldte számkivetésbe, ahol az sok szenvedéseibe belehalt 253. júniusában. Testét az üldözés elmúltával Rómában temették el. Az Egyház Szent Cipriánnal együtt szept. 16-án üli ünnepét. Ezt a közös ünnepet Szent Jeromos úgy magyarázza, hogy a két szent „ugyanazon a napon..., de nem ugyanazon évben” halt meg (Brev. Lect. VI.). Ez azonban téves adat, mert egyrészről egészen biztos tény, hogy Szent Cipriánt 258. szept. 14-én fejezték le, másrészről meg szent Kornéliusról tudjuk, hogy ő 253. júniusában halt meg. A közös ünnepet tehát úgy kell magyaráznunk, hogy szent Kornéliust szept. 14-én temették el Rómában a Kornélius-kriptában s ezt a napot Szent Ciprián halálának emlékével együtt ünnepélyesen megülték. Később az Egyház a közös ünnepet áttette szept. 14-éről szept. 16-ára.<br><br>
 b) Egy püspök és egy diákonus:<br><br>
Ciprián (szept. 16.) Szent Ágoston előtt a virágzó afrikai egyháznak legnagyobb püspöke. Előkelő, gazdag családból származott, így nagyon alapos nevelésben s kiképeztetésben részesült. Egy karthagói pap térítette meg s készítette elő a keresztségre, majd a papszentelésre. 248 végén, vagy 249 elején karthágói püspök lett. Reformtörekvései, gyönyörű levelei mutatják apostoli lelkületét. Nem kisebb író, mint Szent Jeromos kijelenti, hogy Szent Ciprián művei világítanak mint a nap. A Valérián-féle egyházüldözés idején többször száműzték, majd fogságba vetették s halálra ítélték. Lelkes „Deo gratias!”-szal vette tudomásul a halálos ítéletet. Örömében hóhérának 25 aranyat adott. Afrika nagy püspökét székvárosának főterén 258. szept. 14-én fejezték le. Az éjszaka folyamán a keresztények a dicsőséges vértanú testét fáklyakísérettel Macrobius Candidianus prokurátor kertjébe vitték s ott eltemették. Az utókor a nagy püspök kivégeztetése s sírja helyén nagyszerű bazilikákat épített, amelyekben kb. 150 évvel később Afrika másik lánglelkű püspöke, Szent Ágoston többször tartott szent Ciprián emléknapján ünnepi beszédet. Néhány márványoszlop, azoknak a fenséges bazilikáknak a maradványai, még ma is beszédes tanúi a régi Egyház Szent Ciprián iránt megnyilatkozó rajongó szeretetének.<br><br>
Lőrinc (aug. 10.) diákonus az örök város egyik legkedveltebb szentje. Magában Rómában több mint 20 temploma vagy kápolnája van. Kevés szentet tartott az Egyház oly nagy becsben, mint őt. XIV. Kelemen pápa idejéig (1770) szent Lőrinc ünnepe parancsolt ünnep volt a nyugati egyházban, vigíliája és oktávája még ma is van. Spanyol származású volt, de Rómában nevelkedett. II. Xistus pápa idejében Róma hét diákonusa között az első volt. Szent Ambrus szerint Szent Lőrinc diákonusnak minden vágya az volt, hogy Xistus pápával együtt halhasson vértanúhalált. Ezért a vértanúság előtt álló pápához így könyörgött: „Hová mégy, atyám, fiad nélkül? Hová készülsz Isten felszentelt papja, szolgád nélkül? Te sohasem szoktad szerpapod nélkül a szent áldozatot bemutatni. Atyám, miért nem tetszem Neked? Van-e bizonyítékod rá, hogy méltatlanná lettem? Tégy próbát, hogy alkalmasat választottál-e ki diákonusodnak, akire rábízhatod az Úr Szent Vérének a kiszolgáltatását” (De off. min. 1. 41.). A pápa megjövendöli kedves diákonusának, hogy három nap múlva követni fogja őt a vértanúságban. Szent Ambrus elbeszéli, hogy a törvényszék előtt szent Lőrinc rámutatott a szegényekre e szavakkal: „Íme az Egyház kincsei”. 258. aug. 10-én tüzes rostélyon megsütötték. Szinte emberfeletti hősiességgel viselte el a kínokat. Utolsó perceiben Róma városáért s az Egyház békéjéért imádkozott. Sírja fölé Nagy Konstantin bazilikát épített, mely Róma 7 bazilikáinak egyike, ti. a híres San Lorenzo.<br><br>
 c) Öt világi:<br><br>
Krizogonus (nov. 24.) életéről az őskeresztény írók oly keveset írnak s az a kevés is oly homályos és bizonytalan, hogy csak jámbor legendának tarthatjuk. Azt olvassuk, hogy Rómában szent Anastazia tanítója volt, sok pogányt megtérített. Dioclecián császár Aquileiába száműzte. Ott sokat kellett szenvednie, míg végre ugyanott hősiesen megvallott keresztény hitéért 304 körül lefejezték. A következő századokban úgy Rómában, mint Aquileiában nagy tiszteletnek örvendett. Rómában tiszteletére már az V. században gyönyörű bazilikát építettek, melynek a romjait nemrégiben kezdték kiásni. A San Crisogono ma is Rómának egyik kedvelt temploma. Már régente is nov. 24-én ülték meg az emlékét, valószínűleg ez a vértanúságának a napja.<br><br>
János és Pál (jún. 26.) életéről szintén nagyon gyér adataink vannak. A régi legenda szerint testvérek voltak és szent Konstanciának, Nagy Konstantin leányának az udvaránál magas állást töltöttek be. Mikor szent Konstancia visszavonult a világtól, a két testvér az irgalmas szeretet gyakorlásának élt. Julián császár felszólította őket, hogy álljanak szolgálatába és áldozzanak Jupiternek, amit ezek határozottan visszautasítottak. Ezért a császár saját házukban titokban lefejeztette őket 362-ben. Haláluk azonban mégis nyilvánosságra került, mert sírjuknál ördögtől megszállott emberek csodálatosan meggyógyultak. Maga Terentianus is, aki az ítéletet rajtuk végrehajtotta, fiával együtt megtért. A Monte Coelio-n, ahol a szent testvérek háza állt, már a IV. század utolsó évtizedeiben templom épült. Ez a templom, melyet a századok folyamán többször újjáépítettek, jelenleg Keresztes Szent Pál szerzeteseinek gondozása alatt áll.<br><br>
Kozmas és Damján (szept. 27.) szír orvosok voltak. A hagyomány szerint testvérek voltak s előkelő családból származtak. Betegeiket ingyen gyógyították s nemcsak a testükkel, hanem a lelkükkel is törődtek. Jótékonyságuk révén kortársaik előtt nagy tiszteletben állottak. Állítólag Carinus császárt (282-284) is meggyógyították. Keresztény hitük miatt később fogságba kerültek és 297-ben lefejezték őket. Már a IV. század végén a szíriai Alephonban tiszteletükre templom állt. Egy másik szír városban, Kyrrhos-ban ugyancsak róluk elnevezett bazilikát építettek. Konstantinápolyban II. Theodozius császár (408- 450) emeltetett tiszteletükre szép templomot. Rómában már az V. század végén akadunk tiszteletük nyomaira. Symmachus pápa (498-514) oratóriumot, III. Félix pápa (526-530) pedig templomot épített emlékükre. Ennek a templomnak egyes maradványai még megvannak a római S. Cosma e Damiano templomban.<br><br>
Ez tehát az a 12 vértanú, akiket az Egyház a konzekráció előtt a kánonban emlékezetünkbe idéz. Valamennyien vértanúk, mert a régi egyház a szentek közül csak a vértanúkat részesítette különös tiszteletben. Ezért nem csodálkozunk, ha pl. Szent József nevét nem találjuk megemlítve a kánonban. Mint láttuk, a felsorolt vértanúk között van 5 római pápa, 3 római (Lőrinc, János és Pál) 1 észak-itáliai (Krizogonus), 1 afrikai (Ciprián) és két szíriai (Kozmas és Damián) vértanú. Valamennyien a római egyházban általános tiszteletben álló szentek voltak, akiknek az emlékezete nagyszerűen előkészíti lelkünket arra az áldozatra, amelyet a vértanúk Királya készül a szentmisében a mennyei Atyának bemutatni.<br><br>
Meg kell még magyaráznunk a Communicantes ima feliratát. A latin misekönyvben ugyanis ezen ima előtt ezt a címet találjuk: Infra actionem. Az actio áldozati cselekményt jelent, itt azonban egyértelmű a kánonnal. Infra (intra) actionem tehát annyit jelent, hogy ezt az imát a kánonban kell imádkozni. De miért csak éppen a Communicantes ima előtt találjuk e felírást? Ez az ima nagycsütörtökön és az öt legnagyobb Úr-ünnepen (Karácsony, Vízkereszt, Húsvét, Áldozócsütörtök, Pünkösd) valamivel hosszabb, mint más napokon, amennyiben mindjárt az elejére néhány soros, még a Sacramentarium Gelasianum-ból származó szöveget szúrunk be, amely mélyértelmű szavaival az ünnep jelentőségét domborítja ki. Eleinte az Infra actionem cím csak ezek előtt az ünnepi betoldások előtt állt s azt fejezte ki, hogy ezeket a betoldásokat nem mindjárt az ünnepi praefatio után, ahol közölni szokták azokat, hanem majd csak a kánonban kell imádkozni. Később az Infra actionem valóságos címe lett a Communicantes-nek s a kánonban a rendes Communicantes-nél is szerepel, ahol tulajdonképpen értelme nincs.<br><br>