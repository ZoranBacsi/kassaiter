Miután a pap Dominus vobiscum-ot mondott, a leckeoldalra megy s ott rövid imádságot végez, amelyet régente általában „oratio ad complendum”-nak, vagyis a szertartást bevégző imának, az V. századtól kezdve pedig postcommunió-nak, vagyis az áldozást, illetve az áldozási imát követő könyörgésnek neveztek.<br><br>
Ez az ima egyrészről hálaima a szentmiseáldozatban vett kegyelmekért, másrészről kérő imádság azért, hogy az Úr az eucharisztikus áldozatot fordítsa lelkünk javára. A keleti liturgiák szerint (pl. Antiochiában és Alexandriában) a diákonus itt előimádkozik egy litániát, amely után a pap könyörgést végez. Milánóban az ambrózián-liturgiában még ma is van e helyen három Kyrie eleison, ami a keleten szokásos litániának a maradványa lehet. Egyes szerzők a nyugati Egyház postcommunió-ját is ebből a litániából, helyesebben a litániát követő könyörgésből származtatják és tényleg a mi postcommunióinknak inkább kérő, mint hálaadó jellegük van. Az egyházi évnek is sok szép vonatkozása domborodik ki ezekben az imádságokban.<br><br>
A nagyböjti hétköznapokon a postcommunio után a pap még külön imádságot végez a népért (Oratio super populum). Ezt az imát a régi Egyházban mindennap végezték, még a húsvéti időszakban, sőt a nagyobb ünnepeken is. Valószínűleg Nagy Szent Gergely (+604) korlátozta ezeket az imákat csak a nagyböjti időszakra. E könyörgések alatt a nép mélyen meghajolt. Ezért már a legrégibb időben is megvolt az a ma is fennálló szokás, hogy a diákonus hangosan énekelte a könyörgés előtt: „Humiliate capita vestra Deo”, „Alázzátok meg fejeteket az Isten előtt”. Erre vonatkozik mindjárt a hamvazószerdai népimádság, mely azoknak kéri az isteni segítséget, „akik szent Fölsége előtt meghajolnak” („Inclinantes se majestati tuae...”). Ezeknek a népért végzett imáknak az eredetét Grisar S. J., Róma őstörténetének egyik legkiválóbb ismerője, a régi stációs rendszerből magyarázza (Das Missale. 6.). A régi római egyházban ugyanis nagyobb ünnepeken, vagy valamelyik kedvelt szentnek az ünnepén a pápa az ünnepi istentisztelet megtartására az egyes kijelölt templomokba ment. Ezeket a templomokat stációs templomoknak nevezték. Ha megfigyeljük a nagyböjti miseszövegeket, mindegyik előtt megtaláljuk a stáció megjelölését. Grisar szerint ez az oratio super populum a stációs templomba összegyülekezett nép megáldására és elbocsátására szolgált.<br><br>
Régente vasárnap az öröm kifejezésére nem volt szabad meghajlásokat, vagy térdhajtásokat végezni. Ezért azután az oratio super populum, mely alatt, mint mondottuk, mélyen meg kellett hajolni, el is maradt. Ez az ima a misekönyvből vasárnap még manapság is hiányzik.<br><br>
Meg kell még jegyeznünk, hogy ez a népért végzett ima a misében (szombat kivételével) azonos az aznapi vecsernye oratió-jával. Ha hozzávesszük, hogy a vecsernyét éppen a böjti napokon még manapság is délelőtt kell végezni, nem egészen alaptalan Fortescue (La Messe. 515.) feltevése sem, hogy az oratio super populum a mise után végzett vecsernyének a maradványa. Ezt a véleményt támogatja a nagyszombati szertartás is, amelynél a vesperás teljesen egybeolvad a szentmisével. <br><br>