<h2>Az Egyház szentségei</h2>

<p>Az Újszövetség szentségeit Krisztus alapította és szám szerint hét van, melyek a keresztény élet minden fontos pillanatát és  állomását érinti: a szentségek a keresztények hitéletéhez megadják a  születést és a növekedést, a gyógyítást és a küldetést. Ezen a téren  bizonyos hasonlóság található a természetes élet állomásai és a  lelkiélet állomásai között.<br><br>
    A szentségeket az alábbi 3 csoportba oszthatjuk:<br><br>

    <strong>A keresztény beavatás szentségei:</strong><br><br>
    A keresztény beavatás szentségei, a <strong>keresztség</strong>,<strong>bérmálás</strong> és az <strong>Eucharisztia</strong> rakják le az egész keresztény élet alapjait. "Az isteni természetben való részesedés, mellyel Krisztus kegyelme ajándékozza meg az embereket, bizonyos hasonlóságot mutat a természetes élet fakadásával, növekedésével és táplálkozásával. Ugyanis a keresztségtől újjászületett hívők a bérmálás szentségétől megerősödnek, s utána az Eucharisztiában az örök élet kenyerével táplálkoznak, úgyhogy a keresztény beavatás e szentségei révén egyre jobban megkapják az isteni élet kincseit, és haladnak a szeretet tökéletessége felé."<br><br>

    <strong>A gyógyulás szentségei:</strong><br><br>
    A keresztény beavatás szentségei által az ember megkapja Krisztus új életét. Ezt az életet azonban "törékeny cserépedényben" (2Kor 4,7) hordozzuk. Most még földi, fájdalomnak, betegségnek és halálnak alávetett házunkban vagyunk. Isten gyermekeinek ez az új élete a bűn miatt megsérülhet és el is veszíthető.<br><br>
    Az Úr Jézus Krisztus lelkünk és testünk orvosa, aki a bénának megbocsátotta bűneit, és visszaadta teste egészségét, úgy akarta, hogy Egyháza a Szentlélek erejével folytassa gyógyító és üdvözítő művét, saját tagjaira vonatkozóan is. Ez a gyógyítás két szentségének célja: a <strong>bűnbánat</strong> és a <strong>betegek kenete</strong> szentségéé.<br><br>

    <strong>A közösség szolgálatának szentségei:</strong><br><br>
    A keresztség, a bérmálás és az Eucharisztia a keresztény beavatás szentségei. Krisztus valamennyi tanítványának közös hivatását alapozzák meg, az életszentségre és a világ evangelizálásának missziójára szóló meghívást.<br><br>
    Két másik szentség, az <strong>egyházi rend</strong> és a <strong>házasság</strong> mások üdvösségére irányul. A személyes üdvösséghez is hozzájárulnak, de ezt mások szolgálata által teszik. Sajátos küldetést jelentenek az Egyházban, és Isten népének gyarapodását szolgálják.<br><br>
    E szentségekben azok, akik a keresztség és a bérmálás által már fölszenteltettek a hívők általános papságára, különleges fölszenteléseket kaphatnak. Azok, akik az egyházi rendet kapják, arra szenteltetnek föl, hogy Krisztus nevében "az Egyházat Isten Igéjével és kegyelmével legeltessék". Állapotuknak megfelelően "a keresztény házastársakat is állapotbeli kötelességeikre és méltóságukra külön szentség erősíti meg, s mintegy fölszenteli."<br><br>


    Forrás: <a href="http://www.katolikus.hu/katek/kek01210.html">http://www.katolikus.hu/katek/kek01210.html</a></p>