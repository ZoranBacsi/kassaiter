Miután a pap a kiöblített és kitörölt kelyhet ismét letakarta, a leckeoldalra megy s ott elimádkozik egy rövid antifónát, amelyet a mai liturgiában Communionak nevezünk. Advent első vasárnapján pl. így imádkozik a pap:<br><br>
<div class="row two_column">
    <div class="col-lg-4">
Dominus   dabit benignitatem: et terra nostra dabit fructum suum. Ps. 84. 13.</div>
    <div class="col-lg-4">
Mindent,   ami jó, az Isten megád, -- S a föld meghozza gyümölcse javát. Zsolt 84,13.</div>
</div>
Ez a néhány soros ima nem is sejteti velünk, milyen szép, régi szertartásnak a maradványa. A régi egyházban ugyanis a szentáldozás alatt zsoltárokat énekeltek. Jeruzsálemi Szent Cirill (+386) említi (Cat. m. 5. 20.), hogy a keleti egyházakban a hívek áldozása alatt a 33. zsoltárt szokták énekelni. Ezt a zsoltárt bizonyára 9. verssora miatt választották, mely így hangzik: „Ízleljétek és lássátok, mily édes az Úr” („Gustate et videte, quam suavis est Dominus”). A nyugati egyházban legelőször szent Ágoston (+430) említi az áldozási zsoltáréneklést. Az ő idejében kezdődött Afrikában ez a szokás s a nagy püspök a támadások ellen védelmébe vette (c. Hilar. Retr. II. 11.). Bizonyára ebben az időben jött ez szokásba a római egyházban is. A VIII. században az első római Ordo (n. 20.) leírja, hogy akkor, mikor a főpap hozzákezd az áldoztatáshoz, „az énekkar (’schola’) rögtön elkezdi a szentáldozásra rendelt antifónát, amelyet az alszerpappal felváltva énekelnek, azután zsoltárt énekelnek mindaddig, míg az összes hívek meg nem áldoztak. Ekkor a főpap intésére mondják a Gloria Patri-t és megismételve az antifónát, elhallgatnak”. Később, mikor már kevesebben járultak a szentáldozáshoz, vagy amikor a szentáldozást nem mise közben, hanem mise előtt és után szolgáltatták ki, a zsoltáréneklés is lassankint megrövidült, míg végre egészen elmaradt. A XI. században (Microl. c. 18.) már csak egyes alkalmakkor („si necesse fuerit”) énekelték az áldozási zsoltárt. A XIV. században már csak az antifónát mondották s annak a neve már nem „antiphona ad Communionem”, hanem csak Communio volt (Ordo Rom. XIV. 53.), ahogy azt a mai liturgia is nevezi.<br><br>
A miseszöveg Communió-ját leginkább a zsoltárkönyvből vette az Egyház, ritkábban a többi ó- és újszövetségi könyvekből. A szöveg rendesen az ünnep gondolatköréhez simul, de még megőrizte a régi időkből a szentáldozás utáni hálaadás jellegét. Érdekes összefüggést észlelünk a nagyböjti Communió-knál. Hamvazószerdától ugyanis egészen virágvasárnapig kevés kivétellel sorba jönnek a zsoltárok az első zsoltártól egész a 26. zsoltárig. A csütörtöki napokon megszakad a sorozat, mert a csütörtökök csak a VIII. században lettek liturgikus napokká (Fortescue. 509.). A vasárnapok pedig külön beosztás szerint mennek. A régi szokásra emlékeztet a gyászmisék Communió-ja, amennyiben ez megismételteti az antifónát s a közbevetett Requiem aeternam helyettesíti a Gloria Patri-t, vagy pedig magát a zsoltárt. <br><br>