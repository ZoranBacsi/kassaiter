Ezzel az imával kezdi meg a pap a kánont, amelynek első imádságai előkészítik a lelkeket az átváltoztatás szertartására. Öt imádságot találunk itt, amelyek éppen előkészületi jellegüknél fogva szorosan együvé tartoznak. Sőt az első három ima, vagyis a Te igitur, a Memento és a Communicantes tulajdonképpen ma is egy ima, amit a tartalom összefüggésén kívül már a külső alak is mutat, mert a záró klauzula („Per eundem Christum Dominum nostrum. Amen.”) csak a harmadik imádság után következik. Ezek az imák nem egy időben keletkeztek. A IV. század végéről származó De sacramentis c. könyv e helyen csak egy imát közöl, amely tartalmilag hasonlít a mi Hanc igitur és a Quam oblationem kezdetű imádságainkhoz. Az öt ima közül az első három mintegy megismétlése a felajánlás imádságainak, az utolsó kettő pedig az így újból felajánlott áldozati tárgyaknak utolsó megszentelése a konzekrálás előtt. Ezekben az imákban -- mint ahogy a konzekrációs kánon többi imájában is -- a pap a mennyei Atyához imádkozik a Fiú által. Ez volt általában a régi liturgiának a szokása. Csak a későbbi időkben keletkezett imák szólítják meg egyenesen az Úr Jézust. Hasonlóképpen jellemző vonás ezeken az imákon az is, hogy a pap többes számban imádkozik („kérünk és esedezünk”) s így imájába a híveket is belefoglalja. Ez is a régi Egyház szokására vezethető vissza, amelynek minden imája közös imádság volt.<br><br>
A pap, miután a misekönyvet a kánonnál felütötte, mélyen meghajol s kezdi a következő imát:<br><br>
<div class="row two_column">
    <div class="col-lg-4">
Te   igitur, clementissime Pater, per Jesum Christum, Filium tuum, Dominum   nostrum, supplices rogamus, ac petimus, uti accepta<br><br>
habeas   et benedicas haec dona, haec munera, haec sancta sacrificia illibata: in   primis, quae tibi offerimus pro Ecclesia tua sancta catholica: quam   pacificare, custodire, adunare et regere digneris toto orbe terrarum: una cum   famulo tuo Papa nostro N. et Antistite nostro N. et omnibus orthodoxis atque   N. catholicae et apostolicae fidei cultoribus.<br><br>
</div>
    <div class="col-lg-4">
Téged   azért, legkegyelmesebb Atyánk, a mi Urunk Jézus Krisztus, a te Fiad által   alázatosan kérünk, és esedezünk hozzád, hogy fogadd el kegyesen és áldd meg   ezeket az ajándékokat, adományokat, ezt a szent érintetlen áldozatot, amelyet   elsősorban a te szent, katolikus Anyaszentegyházadért neked bemutatunk: hogy   azt az egész világon békében, egységben megtartsad, megőrizzed és   kormányozzad a te szolgáddal, pápánkkal és N. püspökünkkel és minden igazhívővel,   a katolikus és apostoli hitnek megvallóival együtt.</div>
</div>
Ami a Te igitur kezdetű imának a történetét illeti, legelsősorban rá kell mutatnunk arra az érdekes kapcsolatra, amely a „Te” szócska s a kánon előtt alkalmazni szokott kép között van. A középkorban ugyanis a kánon első betűjét, a „Te” szócska T betűjét szép rajzokkal díszítették ki (initiale). Később a T betű helyett hasonló alakja révén keresztfát rajzoltak, mint ahogy az a VIII. századból származó Sacramentarium Gellonenseben látható. Ebből a keresztfából később, különösen a gótika idejében külön kép lett, amely a kánon előtt egy egész oldalt lefoglalt. Így manapság is szokás, hogy a kánon előtt a misekönyvben díszes képet alkalmaznak, mely Jézus kereszthalálát ábrázolja. Ez a kép emlékezteti a papot arra, hogy a szentmisében az Úr Jézus keresztáldozatát újítja meg.<br><br>
A pap, mielőtt ezt az imát megkezdené, kezét az oltárra teszi és mélyen meghajol. Ez a mély meghajlás maradványa annak a meghajlásnak, amelyet az első római Ordo a VIII. században az egész asszisztenciának és a jelenlevő papságnak előír. Eszerint a jelenlevő klérus az egész kánon alatt meghajolva maradt, „csak a főpap egyenesedett föl s ment be a kánonba” (n. 16., P. L. 78, 945.). Ez a kifejezés: „csak a főpap megy be a kánonba” arra emlékeztet, hogy a régi zsidóknál az áldozat bemutatása alkalmával csak a főpapnak volt szabad belépnie a szentek szentjébe.<br><br>
A pap megcsókolja az oltárt, hogy kifejezze legmélyebb tiszteletét azon hely iránt, mely nemsokára az Úr szent Testének nyugvóhelye lesz. A középkorban szokás volt, hogy a miséző megcsókolta a misekönyvben a kánon szövege előtt levő képet is (Ordo Rom. XIV. P. L. 78. 1165.). Ezután kéri az Urat hogy fogadja kegyesen és áldja meg az oltáron fekvő áldozati tárgyakat, amelyeket a miséző ajándékoknak (dona), adományoknak (munera) és szent érintetlen áldozatnak (sancta sacrificia illibata) nevez s mind a három elnevezés kiejtésénél keresztet vet az áldozati tárgyak felé. Ezt a hármas keresztvetést különbözőképpen magyarázzák a liturgiatörténet kutatói. A legkielégítőbb magyarázat az, hogy régente a hívek áldoztatásához szükséges kenyér és bor nem fért el közvetlenül a pap előtt, hanem azokat az oltár két szarvára helyezték s így a pap három irányba adta az áldást, először középre, azután jobbra és balra. A pápai misében a segédkező kardinálisok kezükben tartották a hívek által felajánlott, vagy legalább is a hívek megáldoztatására szánt kenyereket, amelyeket a pápa külön-külön megáldott.<br><br>
A pap ezután imájában kifejezi minden szentmisének közös, nagy szándékát: imádkozni az Egyházért, imádkozni főleg annak egységéért s sértetlenségéért. Valóban megható, amint a pap az áldozati tárgyak megszentelése után kiterjeszti imára a kezeit s az első kérés, melyet a mennyei Atyához intéz, az Egyházért, az Isten földi országáért („a te egyházadért”) száll az égbe. Milyen régi szokás volt a szentmise alatt az Egyház egységéért imádkozni, mutatja a Vigilius pápa (537-555) Jusztinián császárhoz írt levele: „Mi főpapok, a szentmise bemutatására vonatkozó régi hagyomány alapján könyörgünk, hogy az Úr a katolikus hitet az egész világon egységben megtartani, kormányozni és megoltalmazni kegyeskedjék” (Bona. II. c. XI. 3). Ez a könyörgés az Egyházért gyakran előfordul a vértanúk történetében is. A misekánonban említett szent Lőrinc vértanú, II. Sixtus pápa diákonusa, akit 258-ban tüzes rostélyon elevenen megsütöttek, közvetlen halála előtt megható imát mondott az Egyház békéjéért. Ugyanabban az évben szenvedett vértanúhalált Szent Fructuosus püspök, aki a máglyára lépve, a hozzá imáért forduló keresztényeknek ezt a választ adta: „Elsősorban a keleten és nyugaton elterjedt katolikus Egyházra kell gondolnom” (Batiffol. Leçons, 240.). Ezután következik a pápa nevének a megemlítése, ami által a pap egyrészt a Krisztus földi helytartójával való hitbeli közösségét fejezi ki, másrészről pedig imádkozik a pápáért, aki az Egyház egységének legfőbb kifejezője („a Petri Cathedra unitas Sacerdotalis exoritur”, S. Cypr. Ep. 55.). Ezért a pápa nevének említése úgy a keleti, mint a nyugati egyházban nagyon régi idő óta, legalább is már az V. századtól kezdve szokásban volt. Egy IX. századbeli keleti miseszertartásban pl. így említik a pápa nevét: „Szentséges Atyánk, Miklós, az egyetemes Egyház pápája éljen sokáig!” („Nicolai sanctissimi universalis papae longa sint tempora”, Bona. 2, II, 3.). Volt idő, mikor eretnekségre hajló, keleti püspökök, pl. Konstantinápolyban, Alexandriában a pápa nevét a liturgiából kihagyták, de azután viszont a kibékülésnek első jele volt, mikor a pápa nevét a kánonba ismét felvették. Galliában a II. vaison-i zsinat el is rendelte (can. 4. Hefele.2 2, 741.), hogy a pápa nevét a szentmisében megemlítsék.<br><br>
A pápa neve után az egyházmegye püspökének nevét kell megemlítenie a papnak, aki ezáltal püspökét a gondviselő Isten oltalmába ajánlja, másrészről pedig magát mintegy figyelmezteti a papszentelésben tett azon ígéretére, hogy főpásztora iránt „tiszteletet és engedelmességet” fog tanúsítani. III. Ince pápa említi, hogy az ő korában a püspök nevének az említése Rómán kívül általános szokás volt. Rómában természetesen nem kell a pápa neve mellett a püspök nevét is említeni, mert ott a pápa a püspök. Úgy a pápa, mint a püspök nevének az említése tehát emlékezteti a szentmisében a papot arra a nagyszerű egységre, mely az egész Egyházban, vagy egy egyházmegyében egy közös fő iránt való engedelmesség által megnyilvánul.<br><br>
Az uralkodó fejedelem nevének említése a kánonban régente sokkal inkább szokás volt, mint manapság. Már Szent Pál utasította Szent Timoteust, Efezus püspökét, hogy „tartassanak könyörgések... a királyokért s minden fellebbvalókért, hogy békés és csendes életet élhessünk” (1Tim 2,1-2). Ha tehát a Szent Pál korabeli pogány uralkodókért nyilvánosan imádkozni lehetett és kellett, mennyivel inkább indokolt volt ez az ima a keresztény uralkodókért. Tényleg Szent Ambrus (de sacram. 4, 4.) és Szent Ágoston (ep. 59.) tanúságot tesznek a királyokért végzett imádságokról. I. Miklós pápának pedig tudomása volt arról a régi iratokból (ep. 8.), hogy a szentmisében Konstantin Konstancius, Theodózius, Valentinianus és más uralkodók nevét megemlítették. Ez a névemlítés a IX-X. században még általános gyakorlat volt. Később egy XIII. századbeli római misekönyv s főleg az V. Pius pápa misekönyvreformja (1570) ezt a szokást megszüntette. Ma már csak egyes országok uralkodói külön kiváltságként kapják meg azt a megtiszteltetést, hogy nevüket a misekánonban megemlítsék. Így a magyar királyok Mária Terézia idejében XIII. Kelemen pápától kapták meg ezt a kiváltságot („ut in canone Missae nominari possint perpetuo concedimus et indulgemus”). Feltételül köti ki a pápa, hogy az illető király a szokásos szertartásokkal királlyá legyen felkenve („dummodo coelesti benedictione et sacra unctione iuxta consuetas caeremonias ut Reges ac Domini... inaugurati fuerint” Thalhofer, II. 166. 2.). Ez a kiváltság nálunk a királyt tehát csak a koronázás napjától kezdve illeti meg.<br><br>
Ez az ima végül így végződik: „minden igazhívővel, a katolikus és apostoli hitnek megvallóival együtt”. Ezek a szavak már a VII-VIII. században használatosak voltak, bár a Gelasius-féle Sacramentariumban és sok régi kéziratban hiányzanak. Egy XI. századbeli író, konstanci Bernold fölöslegesnek tartja ezeket a szavakat, hiszen utána mindjárt következik a megemlékezés az élő hívekről. Egyes újabb szerzők (Vandeur, 142.) ezért ezt a szöveget inkább a püspökökre értik, ti. a névszerint megemlített megyéspüspök után indokoltnak tartják, hogy a többi püspökről is („fidei cultoribus”) említés történjék. Mindazonáltal helyesebb az a magyarázat, hogy itt a pápa és a püspök nevének említése után az összes keresztényekről megemlékeznek. Ez a megemlékezés egyáltalán nem felesleges, mert hiszen a következő imában csak azokról a hívekről fogunk megemlékezni, akik a szentmise bemutatásához valamivel hozzájárultak.<br><br>