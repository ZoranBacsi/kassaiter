Miután a pap az összes keresztényekért imádkozott, kifejezetten megemlékezik azokról az élő hívekről, akikért a szentmisét bemutatja:<br><br>
<div class="row two_column">
    <div class="col-lg-4">
Memento,   Domine, famulorum famularumque tuarum N. et N. et omnium circumstantium,   quorum tibi fides cognita est et nota devotio, pro quibus tibi offerimus: vel   qui tibi offerunt hoc sacrificium laudis, pro se suisque omnibus: pro   redemptione animarum suarum, pro spe salutis et incolumitatis suae: tibique   reddunt vota sua aeterno Deo, vivo et vero.</div>
    <div class="col-lg-4">
Emlékezzél   meg, Urunk, N. N. szolgáidról és szolgálóidról és minden itt jelenlevőről,   kiknek hite és áhítata előtted ismeretes: kikért neked bemutatjuk a dicséret   ez áldozatát, avagy kik neked felajánlják magukért és övéikért, lelkük   megváltásáért, egészségük és jólétük reményében és teljesítik neked, örök,   élő és igaz Istennek tett fogadalmaikat.</div>
</div>
A Memento eredete visszanyúlik a IV. századba. Már abban az időben azoknak a keresztényeknek nevét, akikről különösen meg akartak emlékezni, elefáncsont- vagy fatáblácskákra vagy külön pergamentlapokra írták fel. Ezeket dipticháknak nevezték, mert rendesen két tábla volt, amelyeknek sarkait összeerősítették. E táblácskák belső oldalára írták fel azután azoknak a kiváló s köztiszteletben álló keresztényeknek a nevét, akik vagy életszentségük, vagy áldásos tevékenységük révén méltók voltak arra, hogy a hívek a szentmisében hálás érzelemmel emlékezzenek meg róluk. Nagyon vigyáztak azonban arra, hogy olyan valaki be ne kerüljön a diptichákba, aki az igaz hittel szakított. Ha valaki érdemtelenné vált a kitüntetésre, nevét a diptichákról törölték. Az Egyház szentéletű tagjainak a neve haláluk után is bennmaradt a diptichákban s ez volt a kanonizációnak első formája, mert kanonizálni annyit jelent, mint bevezetni a kánonba, vagyis a diptichákba” (Cabrol. Diction. d'Archéol. 4, 1058.). E neveken kívül a táblácskákon általánosabb imaszándékok is voltak: „az egyház békéjéért, a pogányok megtéréséért, a börtönben sínylődőkért, a tengeren utazókért, a bűnbánókért stb.” (Duchesne, 210.). A közös imaszándékot régente a diákonus olvasta fel hangosan, mégpedig vagy az ambon-on, vagy az oltár mellett. Szent Jeromos panaszkodik egyes hívek hiúsága miatt, akik csak azért adnak ajándékokat, hogy a szerpap az ő nevüket is felolvassa (in Ez. 6., P. L. 25, 175.). Ebben az időben, vagyis az V. században már a kánon alatt olvasták fel a diptichákat. Az előző századokban a nevek s a szándékok felolvasása valószínűleg felajánláskor történt. A XII. századtól kezdve a hívek adakozása mindinkább gyérült, így azután a nevek felolvasásának a szokása is elmaradt. Ettől kezdve a pap csak halkan ejtette ki a neveket, ma pedig már csak rövid ideig megáll a szövegben s lélekben imádkozik azokért, akikért a szentmisét be akarja mutatni. Valamelyes maradványa a régi gyakorlatnak az a szokás, hogy némely helyeken a pap evangélium után kifordul s kihirdeti, hogy kiért, vagy milyen szándékra fogja a szentmisét bemutatni. Más helyeken a kántor szokta mise elején, vagy felajánláskor a miseszándékot kiénekelni. Legtöbb helyen az előző vasárnapon hirdetik ki, vagy a templom ajtajára kifüggesztik az egész heti miseszándékokat.<br><br>
De a pap nemcsak azokról emlékezik meg, akik a szentmisét felajánlják, hanem a jelenlevőkről is. Ezekről azt jegyzi meg: „akiknek hite ismert és áhítata tudott előtted”, vagyis csak az Isten tudja, ki az igazhívő a jelenlevők közül s kiben van igazi áhítat. A hitetlen ember, vagy a lanyha s bűnös keresztény nem részesül igazán a szentmise gyümölcseiben.<br><br>
A jelenlevő keresztényekre vonatkoztatva a pap így imádkozik tovább az Úrhoz: „kikért neked bemutatjuk, vagy akik neked bemutatják a dicséret ez áldozatát”. E szavak sok vitára adtak alkalmat, amennyiben egyrészről a pap, másrészről pedig a hívek szerepelnek, mint az áldozat bemutatói. Történeti szempontból vizsgálva a kérdést, meg kell állapítanunk, hogy az utóbbi kifejezés, vagyis „akik neked bemutatják” a régibb. Az előző kifejezés, mely a papot mint az áldozat bemutatóját állítja elénk, a IX. század előtt egyik sacramentariumban sem található fel. Ez a szöveg tehát betoldás, mely a IX. században keletkezett s amely ellen még a XI. században is tiltakozik konstansi Bernold (Micr. P. L. 151, 985.). E betoldás azzal magyarázható, hogy a IX. században a hívek áldozatkészsége a szentmise bemutatásához szükséges adományok felajánlásában meglehetősen csökkent s így nem lehetett a régi értelemben mondani: „akik neked bemutatják” (offerunt) az áldozatot. Ezért a szövegbe beleszúrták e szavakat: „akikért neked bemutatjuk”, vagyis a pap mutatja be a hívek nevében az áldozatot. Megjegyzendő, hogy az áldozatnak a hívek részéről való bemutatása vagy felajánlása nem dogmatikai értelmű, mert hiszen a hívek valóságban a szentmiseáldozatot bemutatni nem képesek. Erre külön felszentelt papi rendet alapított az Úr. A hívek annyiban járulnak hozzá az áldozat bemutatásához, amennyiben a szentmisén résztvesznek, lélekben a pappal egyesülnek, az áldozati tárgyakat (ostya, bor, szerek és ruhák) az oltár részére megszerzik stb. Az antiochiai liturgia világosabban kifejezi, mit ért a hívek áldozatfelajánlásán. Ott ugyanis a pap a Mementoban imádkozik „azokért, akik hozták az áldozati anyagot... és azokért, akikért hozták azokat s mindazokért akik lélekben jelen vannak” (Fortescue, 435.). Ilyen értelemben a régi liturgiákban gyakran előfordul olyan kifejezés, amely szerint a pap a hívekkel együtt mutatja be a szentmisét. Máshol azonban a pap egyedül szerepel mint az áldozat bemutatója. Így pl. mikor Szent Ambrus püspök így ír a császárnak: „Legyen gondod rá, hogy nyugodt lélekkel tudjak érted szentmisét bemutatni” („Fac me securum pro te offerre”, Ep. 41, 23.).<br><br>
A Memento ima további szavaiban Vandeur szerint (195. o.) nagyon szépen kidomborodik a szentmisének négyféle célja. A hívek ugyanis felajánlják a szentmisét „lelkük megváltására” (engesztelés), „üdvösségük s épségük reményében” (kérés) s hálátadva „az örök élő s igaz Istennek” (imádás és hálaadás). <br><br>