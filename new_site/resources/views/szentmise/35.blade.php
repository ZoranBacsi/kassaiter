Az Agnus Dei után a pap az oltárra teszi a kezét, kissé meghajolva alázatos imát mond az Egyház békéjéért. Ez az ima csak bevezetés az utána következő békecsók szertartásához:<br><br>
<div class="row two_column">
    <div class="col-lg-4">
Domine   Jesu Christe, qui dixisti Apostolis tuis: Pacem relinquo vobis, pacem meam do   vobis; ne respicias peccata mea, sed fidem Ecclesiae tuae; eamque&nbsp; secundum voluntatem tuam pacificare et   coadunare digneris: Qui vivis et regnas Deus per omnia saecula saeculorum.   Amen.</div>
    <div class="col-lg-4">
Uram   Jézus Krisztus, ki Apostolaidnak mondottad: Békémet hagyom nektek; békémet   adom nektek; ne tekintsd vétkeimet, hanem Anyaszentegyházad hitét és azt   jóakaratod szerint békében és egységben megtartani méltóztassál. Ki élsz és   uralkodol, Isten mindörökkön örökké. Amen.</div>
</div>
 Jézus vallásának, mint erkölcsi irányzatnak lényege a szeretet. Ez az a csodálatos hatalom, melyet az Úr az újszövetség éltető elemévé tett. Erről szól a legfőbb parancs, ez az első ismertető jele a keresztényeknek. A szeretet ellenállhatatlan erejével alakította át az Úr az emberi társadalmat s amit milliók felett parancsoló császárok s páncélba öltözött légiók nem érhettek el, elérte a vagyontalan s fegyvertelen tűrő és áldozatkész szeretet. S ez a keresztény szeretet az Eucharisztiából táplálkozott s az Izaiás által megjövendölt „béke Istene” az oltárról lépett a keresztény szívekbe. Mi sem természetesebb, minthogy a szentmiseáldozat bemutatásánál valami egészen rendkívüli módon meg kellett nyilvánulnia ennek a csodálatos, keresztény erénynek. Ez a megnyilvánulás a békecsók. A csók a szívből jövő szeretetnek a kifejezője. Több, mint egy üdvözlés, kézfogás, vagy ölelés. Amikor a Szentszűz megcsókolta isteni Gyermekét, ez volt az ő anyai szívének legdrágább hódolata isteni Fia nagysága előtt. Az őskeresztény Egyházban az istentisztelet alatt a keresztények megcsókolták egymást, természetesen a férfiak a férfiakat, a nők a nőket. Az apostolok gyakran buzdítják a keresztényeket erre: „Köszöntsétek egymást szent csókkal”. (Róm 16,16; 1Kor 16,20; 2Kor 13,12; 1Pt 5,14.) Az összes régi liturgiában megtalálható a békecsók. A II. század közepén Szent Jusztin leírja részletesen az akkori szentmise szertartását, amelynek során így ír: „Mikor az imádságokat befejeztük, egymásnak békecsókot adunk”. (I. Apol. 65. 2.) Ennek a szertartásnak nagy jelentőséget tulajdonítottak, ez fejezte ki a szent testvéri közösséget a keresztények között, amint Szent Ágoston írja: „Amit az ajkak kifejeznek, az nyilvánuljon meg a szívekben is, vagyis, ha átölelitek testvéreiteket, a szívetek is egyesüljön az ő szívükkel” (Serm. 227. P. L. 108. 1101.). Évszázadokon keresztül élt ez a gyakorlat a keresztények között. Még III. Ince pápa (1198-1216) idejében is liturgikus csókkal köszöntötték egymást a keresztények (Mihályfi. 492.). Később a hit lanyhulásával a hívek már nem értették meg a békecsók jelentőségét, úgyhogy a XIII. századtól kezdve azt már az öleléssel hetyettesítették. Egyes egyházakban a békeköszöntés továbbítására kis táblát, vagy márványlapocskát használtak (osculatorium, tabula pacis), amelyet csókolásra kézről-kézre adtak. Bordeaux-ban régente kis feszületet vittek körül s azt csókolták meg a hívek. Németországban a nászmisékben az áldozás előtt a jegyesekkel megcsókoltatták a misekönyvben a kánon előtt levő keresztet.<br><br>
De a békecsók, a megölelés, vagy általában a békeköszöntés nem csupán a keresztények kölcsönös szeretetének a gyakorlása volt. A békeköszöntés egyúttal békeadás, vagyis szentelmény volt, mely hivatva volt segítő kegyelemként továbbadni Krisztus kegyelmi békéjét. Ezért a békeadás a római liturgia szerint mindig a miséző paptól indult ki, aki atadta a békeüdvözletet a segédkezőknek, azok azután a népnek. És a pap sem mint magánszemély adta a békecsókot, hanem mint közvetítő. Még a mai liturgiában is megvan az a szokás, hogy a pap a békeadás előtt megcsókolja az oltárt, mely Krisztust jelképezi, így magától az Úrtól veszi át a békecsókot, melyet tovább ad. Ennek a kifejezésére a XIII. században néhány francia egyházmegyében a pap magát a szentostyát csókolta meg a békeadás előtt. Máshol a kelyhet, vagy a paténát csókolták meg. Egy francia misekönyv a XVI. században előírja, hogy a pap csókolja meg a szentostyát e szavakkal: „A te békéd legyen velem, Krisztus” („Pax tua sit mihi, Christe”). Más egyházmegyében a misekönyvben levő keresztet, vagy egy feszületet, szentképet csókoltak meg, melyet rendesen a szerpap nyújtott oda a papnak. A domonkosoknál a pap még ma is nem az oltárt, hanem a kehely szélét csókolja meg. Mily megható szavakat használ az ambrózián-liturgia Milánóban, hol a pap az oltárt és a misekönyv keresztjét megcsókolva, így szól: „Béke az égben, béke a földön, béke minden népnek, béke az Egyház papjainak, Krisztus és az ő Egyházának békéje maradjon velünk mindörökké”. A mai római liturgia szerint már csak a papság körében történik a békeadás, még pedig e szavakkal: „Béke veled” „És a te lelkeddel” („Pax tecum” „Et cum spiritu tuo”).<br><br>
A békeköszöntést a különböző liturgiák a szentmise más és más részeire teszik. A keleti liturgiákban, továbbá nyugaton a mozarab- és ambrózián-liturgiában a békeadás a felajánlás előtt van. Mielőtt még ugyanis a keresztények hozzáfogtak volna az áldozat bemutatásához, ki kellett vetniök a szívükből minden ellenségeskedést. Erre vonatkozik az Úr szava: „ha ajándékodat az oltárra viszed és ott eszedbe jut, hogy atyádfiának van ellened valamije: hagyd ott ajándékodat az oltár előtt s eredj előbb megbékülni atyádfiával és akkor menj és ajánld föl ajándékodat” (Mt 5,23-24). Nagyon valószínű, hogy a legrégibb időkben nemcsak keleten, de a római egyházban is még a kánon előtt volt a békeadás. Szent Jusztin leírása szerint (I. Apol. 65. 2.) a felajánlás csak a békeadás után következett. Mikor tették át Rómában a békeadást a kánon utáni részre, vagyis arra a helyre, ahol manapság van? Ez valószínűleg a IV. században történt. Az V. század elején ugyanis Decentius, Gubbio, Umbria egyik városának a püspöke több vitás kérdés között azt is megkérdezi I. Ince pápától (401-417), hogy mikor kell a békeadást végezni: a konzekráció előtt, vagy után? A pápa azt válaszolja, hogy minden egyháznak a római egyház szokásához kell alkalmazkodnia, tehát a békeadást a konzekrációs kánon után kell végeznie (P. L. 20. 553.). Ebből látjuk, hogy a békeadás helye a szentmisében már az V. század elején ugyanaz volt, ami ma, azzal a kis különbséggel, hogy akkor még a „Pax Domini sit semper vobiscum” szavakkal történt a békeadás, manapság pedig e szavak inkább a kenyértörés szertartásához tartoznak. Ezért a békeadás előkészítésére az Egyház egy külön békeimát szúrt be, a Domine Jesu Christe imát, amely valószínűleg a XI. századtól kezdve része a római misekánonnak. Megható ebben az imában, mikor a pap arra kéri az Úr Jézust, ne tekintsen az ő bűneire, hanem az Egyház hitére s arra való tekintettel adja meg az Egyháznak a békét és az egységet.<br><br>
Ez a békeima, valamint a békeadás a gyászmisében elmarad, mert abban az Egyház minden figyelme a megholtakra irányul, az ő békéjükért, vagyis boldogságukért imádkozik.<br><br>